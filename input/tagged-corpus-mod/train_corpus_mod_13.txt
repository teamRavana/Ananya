රසායනික බෝම්බ ප්‍රහාර කුමන්ත්‍රණයක් රසායනික බෝම්බ ප්‍රහාරයක් මහා බ්‍රිතාන්‍ය කෙරෙහි එල්ල විය හැකි යැයි සැකයක් , බ්‍රිතාන්‍ය සහ ඇමෙරිකා එක්සත් ජනපද බුද්ධි පරීක්ෂණ අංශ තුළ පැන නැගී ඇති බව පසුගිය දා බී. බී. සී. ප්‍රවෘත්ති අංශය ප්‍රකාශ කළේ ය . " ඔස්මියම් මෙට්රොක්සයිඩ් " නම් භයානක රසායනික මූල ද්‍රව්‍යයකින් නිෂ්පාදනය කර ඇති අතර මෙම මූල ද්‍රව්‍යය මිනිසාගේ ඇස් , පෙනහලු සහ සමට ඉතා අහිතකර ලෙස බලපාන බව විශේෂඥයන් පවසා තිබිණි . මෙම ප්‍රහාරයට සාමාන්‍ය බ්‍රිතාන්‍ය පුරවැසියන් ඉලක්ක වී ඇති අතර බොහෝ විට ලන්ඩන් නුවර ජනාකීර්ණ ස්ථානවල දී පුපුරුවා හැරීමට සැලසුම් කොට තිබිණි . මෙම ප්‍රහාරය පිටුපස අල්ක්වයිඩා ව්‍යාපාරයේ කටයුතුවලට සහාය දෙන්නන්ගේ සැලැස්මක් විය හැකි බව ආරක්ෂක අංශ පවසා තිබිණි . සැලැස්ම හෙළි කර ගැනීමට හැකි වූයේ දෙපිරිස් අතර සිදු වූ දුරකථන හුවමාරු ආරක්ෂක අංශ මගින් හසු කර ගැනීමේ හේතුවෙනි . ඔසාමා බින් ලාඩන් සහ ඔහුගේ පිරිස් මෙම භයංකර බෝම්බ ඇෆ්ගනිස්තානයේ දී අත් හදා බලා ඇති බව ආරක්ෂක අංශ හෙළිදරව් කළේ ය . ආගමන විගමන ඇමතීනී ඉල්ලා අස් වෙයි . බ්‍රිතාන්‍ය ආගමන විගමන කටයුතු භාර ඇමතීනී බෙවලි හියුජ් මහත්මිය වෙත විපක්ෂයෙන් නැඟුණු චෝදනාවක් නිසා පසුගිය දා තනතුරෙන් ඉල්ලා අස් වූවාය . ඇය වෙත එල්ල වූ චෝදනාව වූයේ බලධාරීන් විසින් කලින් අවවාද කොට තිබියදීත් නැගෙනහිර යූරෝපීය ජාතිකයින් පිරිසකට ව්‍යාජ ලිපි ගොනු තිබියදීත් බ්‍රිතාන්‍යයට ඇතුළුවීමට වීසා ලබා දීමේ සිද්ධියකි . ඉල්ලා අස් වෙමින් ඇමැතිතුමිය තමා අතින් නොදැනුවත්ව සිදු වූ වරද පිළිගත් නමුත් කිසි කෙනෙක් මේ ගැන තමාට කලින් දැනුම් දීමක් හෝ අවවාද කිරීමක් හෝ නොකළ බව කියා සිටියා ය . ඇයගේ එම ප්‍රකාශයට පිළිතුරු වශයෙන් අගමැති කාර්යාලය පවසා සිටියේ මීට වසරකට ඉහත දී අදාළ ආයතන මඟින් ඇමැතිවරිය දැනුවත් කළ බව ය . අගමැති ටෝනි බ්ලෙයාර් විසින් වහා ඇයගේ පුරප්පාඩුව සඳහා ඩෙස් බ්‍රවුන් මහතා පත් කිරීමෙන් අනතුරුව තමා ආගමන විගමන වත්මන් තත්ත්වය ගැන වහා සමීක්ෂණයක් අරඹන බවට පොරොන්දු දුන්නේ ය . එහි ප්‍රතිඵලයක් වශයෙන් පසුගිය 6වැනි දා ආගමන විගමන අංශවල බලධාරීන් අගමැති කාර්යාලයට ගෙන්වා බ්ලෙයාර් අගමැතිවරයා පවසා සිටියේ වහා ක්‍රියාත්මක වන පරිදි ආගමන විගමන මගඩි නවතා දැමිය යුතු බව ය . සියලුම ආගමන විගමන නීති වහා තද කළ යුතු බව ද හෙතෙම පැවසුවේ ය . මෑතක දී සිට ව්‍යාජ අධ්‍යාපනික තොරතුරු සහ බොරු විවාහ ලියවිලි පෙන්නුම් කරමින් ලබා ගන්නා වීසා ප්‍රමාණය ඉතාමත් ඉහළ මට්ටමක පවතින බව තම අංශවලට ලැබෙන තොරතුරුවලින් හෙළි වෙන බව ස්වදේශ කටයුතු අමාත්‍ය ඩේවිඩ් බලන්කම් මහතා පවසා සිටියේ ය . මේ ගැන තමා වහා ක්‍රියා කරන අතර අවශ්‍ය නීති සම්පාදනය කරන බව ද ඒ මහතා පවසා සිටියේ ය . වැරැදි ලෙස රට තුළට පැමිණ සේවය කරන විදේශිකයින්ගෙන් රටේ දළ ජාතික නිෂ්පාදනයට විශාල සහයෝගයක් ලැබෙන බැවින් නව නීති සම්පාදනයේ දී ඔවුන්ට අසාධාරණයක් නොවිය යුතු බව ද අගමැතිවරයා පෙන්වා දුන්නේ ය . සාම ක්‍රියාදාමයට නව අගමැතිගෙන් ප්‍රතිඥා සාම ක්‍රියාදාමය නොකඩවා පවත්වා ගෙන යන බවත් නෝර්වේ රජයට අමතර ව ඉන්දියානු රජයේ සහයෝගයත් ඒ සඳහා ලබා ගන්නා බවත් , නව අගමැති මහින්ද රාජපක්ෂ මහතා බී. බී. සී. සිංහල ප්‍රවෘත්ති අංශය වන සංදේශය හමුවේ පසුගිය දා ප්‍රතිඥා දුන්නේ ය . ජනාධිපතිනිය විසින් ආරම්භ කරන ලද සාම ව්‍යාපෘතියේ සියලු ම වගකීම් එතුමිය භාර ගෙන ඇති අතර අගමැති වශයෙන් තමා එයට සම්පූර්ණ සහයෝගය ලබා දෙන බව රාජපක්ෂ මහතා පවසා සිටියේ ය . මෙතෙක් සාම ක්‍රියාදාමයට හවුල් ව ඇති සියලු ම ජාත්‍යන්තර කොටස්වල පමණක් නොව ශ්‍රී ලංකාවේ සියලු ම දේශපාලන අංශවල සහයෝගය ද මේ සඳහා තමා බලාපොරොත්තු වන බව ඒ මහතා වැඩිදුරටත් කියා සිටියේ ය . ස්ථාවර රජයකට කඳුරට ජනතා පක්ෂයේ සහයෝගය කඳුරට ජනතා පක්ෂයේ නායක පී. චන්ද්‍රසේකරන් මහතා " සංදේශයට " කතා කරමින් පවසා සිටියේ වඩාත් ස්ථාවර සහ මනා බලයක් ඇති අගමැතිවරයෙකුට සහයෝගය දීමට තම පක්ෂයේ අකමැත්තක් නොමැති බවත් සාම ක්‍රියාදාමය ඉදිරියට ම ගෙන යතත් වතු ජනතාවගේ කම්කරු ප්‍රශ්න පිළිබඳ නව වැඩපිළිවෙළක් ඉදිරිපත් කරන රජයකටත් සහයෝගය දීමට අදහස් කර ඇති බව ය . තමා සංදේශයට කතා කිරීමට පෙර තමා කිලිනොච්චියට ගොස් එල්. ටී. ටී. ඊ. නායකත්වය මුණ ගැසුණු බවත් සාම ක්‍රියාදාමය කෙරෙහි මුල සිට ම සහයෝගයක් නොදුන් ජනතා විමුක්ති පෙරමුණ සාම ක්‍රියාදාමයට නිසි ලෙස පිවිසේ දැයි සැකයක් එල්. ටී. ටී. ඊ. නායකත්වය තුළ ඇතැයි චන්ද්‍රසේකරන් මහතා සංදේශයට කීය . තමා කදිරගාමර් මහතා සමග කලින් සාකච්ඡා පැවැත්වූ වත් නව අගමැති මහින්ද රාජපක්ෂ මහතාත් සමගත් සාකච්ඡා පවත්වා තමා සෑහීමකට පත් වුවහොත් එම නායකත්වයට සහයෝගය ලබා දෙන බව ඔහු වැඩිදුරටත් පවසා සිටියේ ය . කෙසේ නමුත් ලක්ෂ්මන් කදිරගාමර් මහතා පත් නොවී රාජපක්ෂ මහතා අගමැති තනතුරට පත් වීම ගැන චන්ද්‍රසේකරන් මහතා වඩාත් සතුටු වන බව අවසාන වශයෙන් පැවසුවේ ය . ලංකා වතු කම්කරු කොංගස්‍රයෙන් සන්ධාන රජයට සහායක් නැති ලු ලංකා වතු කම්කරු කොංග්‍රස් පක්ෂයේ උප සභාපති ආර්. යෝගරාජන් මහතා සමඟ බී. බී. සී. සංදේශය කළ සාකච්ඡාවක දී ඒ මහතා කිසි විටෙකත් සන්ධාන රජයට සහයෝගයක් ලබා දීමට සූදානම් නොමැති බව පවසා සිටියේ ය . තම පක්ෂය නව රජයත් සමඟ සාකච්ඡා කිරීමට මාන බලමින් සිටිනවා යැයි සමහර පිරිස් ප්‍රචාරය කළත් , එහි කිසිම සත්‍යයක් නොමැති බව ඒ මහතා පවසා සිටියේ ය . තම පක්ෂය මැතිවරණයේ දී එක්සත් ජාතික පක්ෂයත් සමග හවුල් ව කටයුතු කළත් , ස්වාධීන ව කටයුතු කරන බවට ඔහු ප්‍රතිඥා දුන්නේ ය . ජනතා විමුක්ති පෙරමුණෙන් ආදර්ශ කිහිපයක් තම පක්ෂය සන්ධාන ගත වූයේ ඒ තුළින් පක්ෂ නායකත්වය බලතල ලබා ගෙන සුඛ විහරණය කිරීමට නොව සැබෑ ආදර්ශයක් ජනතාවට ලබා දීමට යැයි ජනතා විමුක්ති පෙරමුණ කොළඹ කණ්ඩායමේ නායක විමල් වීරවංශ මහතා බී. බී. සී. ප්‍රවෘත්ති සේවයේ සිංහල අංශයට පවසා ඇත . ඒ මහතා එසේ පැවසුවේ , " ජනතා විමුක්ති පෙරමුණේ ජයග්‍රහණයට මහත් කැපවීමක් කළ ඔබ වැනි කෙනෙක් අමාත්‍ය තනතුරක් ලබා නොගන්නේ මන්දැ " යි ඇසූ ප්‍රශ්නයකට පිළිතුරු වශයෙනි . මැතිවරණ කාලයේ දී ම තම දේශපාලන මණ්ඩලය විසින් අමාත්‍ය ධූර 4ක් තීරණය කළ අතර ඒ සඳහා අනුර දිසානායක , කේ. ඩී. ලාල්කාන්ත , විජිත හේරත් සහ චන්ද්‍රකාන්ත විජේසිංහ යන මහත්වරුන් පත් වන අතර නියෝජ්‍ය අමාත්‍ය තනතුරු සඳහා බිමල් රත්නායක , සුනිල් හඳුන්නෙත්ති , නිහාල් ගලප්පත්ති සහ සමන්ත විද්‍යාරත්න යන මහත්වරුන් පත් වෙනු ඇතැයි පැවසුවේ ය . මෙවර මහා මැතිවරණයේ දී තම පක්ෂය ලද ජයග්‍රහණයෙන් පැහැදිලි වන්නේ ජනතාව නව නායකත්වයක් පතන බවත් , ගතානුගතික දේශපාලනමය ක්‍රියාදාමයන්ට ගරු නොකරන බවත් ය . තම පක්ෂය කෙරෙහි මහජනතාව තබා ඇති දැඩි විශ්වාසය මල් පල ගන්වමින් ආදර්ශමත් පාලනයක් ගෙන යාමට ජනතා විමුක්ති පෙරමුණ දැඩි ලෙස කැප වී සිටින බව ද විමල් වීරවංශ මහතා පැවසුවේ ය . බ්‍රිතාන්‍ය පාර්ලිමේන්තුව වටා අඩි 15ක් උස කොන්ක්‍රීට් පවුරක් ලන්ඩනයේ දී ස්පාඤ්ඤයේ මැඩ්රීඩ් දුම්රිය බෝම්බ සිද්ධියෙන් පසු , එවන් ප්‍රහාර එල්ල වෙතැයි බියෙන් බ්‍රිතාන්‍ය පාර්ලිමේන්තු ගොඩනැගිල්ල වටා විශාල කොන්ක්‍රීට් පවුරක් ඉදි කිරීමට සූදානම් වන බව ඩේලි මිරර් පුවත්පතෙන් ප්‍රකාශ විය . ඒ අනුව , දැනට වෙස්ට්මිනිස්ටර් පාර්ලිමේන්තු ගොඩනැගිල්ල වටා ඓතිහාසික යකඩ වැටක් ඇතත් ඒ වෙනුවට මීටර් 4.6 ( අඩි 15ක් ) උස , මුදුනේ කටුකම්බි දැවටුණු පවුරක් ඉදි කරනු ඇත . බ්‍රිතාන්‍ය පාර්ලිමේන්තුව නියෝජිත මන්ත්‍රි මණ්ඩලය හා සාමි මන්ත්‍රී මණ්ඩලය යන ද්වි මණ්ඩලයෙන් සමන්විත ය . බ්‍රිතාන්‍ය තුළ ද ත්‍රස්ත ප්‍රහාරයක් නොවලැක්විය හැකි වනු බැවින් මෙවන් පූර්වාරක්ෂක පියවර ගැන්ම වැදගත් බව ජ්‍යෙෂ්ඨ ආරක්ෂක නිලධාරියෙකු පවසා තිබේ . ඒ. එෆ්. පී. නේපාලය හමුදා ප්‍රහාරවලින් කැරලිකරුවන් 50ක් මරුට කත්මන්දුහි දී බටහිර නේපාලයේ ගැග්ලුන් ප්‍රදේශයේ දී නේපාල රජයේ හමුදාව එල්ල කළ ගුවන් ප්‍රහාරයකින් මාඕවාදී කැරලිකරුවන් 50ක් පමණ ඝාතනය වුණු බව හමුදා ආරංචි මාර්ග ප්‍රකාශ කැර තිබේ . එම ප්‍රදේශයේ ගම්මාන කීපයකට මෙම ගුවන් ප්‍රහාර සිදු කැර ඇත්තේ ඉකුත් සතියේ බෙනි නගරයේ සිදු වූ ගැටුමේ දී පලා ගිය කැරලිකරුවන් එහි රැඳී සිටින බවට ලැබුණු තොරතුරු අනුව ය . ගුවන් ප්‍රහාරයෙන් සිදු ව ඇති මරණ සංඛ්‍යාව තහවුරු වී නැති අතර නේවාසිකයන්ගෙන් පැවසී ඇත්තේ මිය ගිය සියළුදෙනා කැරලිකරුවන් නොවන බව ය . ඒ. එෆ්. පී. යාසීන් ඝාතනය සම්බන්ධයෙන් ඊශ්‍රායලය හා අරාබි රටවල් ආරක්ෂක මණ්ඩලයේ දී හැප්පෙති එක්සත් ජාතීන් හමාස් නායක ෂීක් අහමඩ් යසින් ඝාතනය කිරීම පිළිබඳ ව ඉස්ලාමීය රටවල් විසින් ඊශ්‍රායලය හෙළා දුටු අතර පලස්තීන මරාගෙන මැරෙන බෝම්බ ප්‍රහාර විවේචනය නොකිරීමේ කුහක වතක් එ. ජා. සංවිධානය අනුගමනය කරන බවට ඊශ්‍රායලයෙන් චෝදනා එල්ල විය . එ. ජා. ආරක්ෂක මණ්ඩලය රැස්වීමක දී මෙම අදහස් දැක්වූණු අතර සෙසු රටවල් දෙපාර්ශයෙන් ම සිදු වන ප්‍රහාර හෙළා දකිමින් 2003 " මාර්ගස්ථ සිතියම " නම් සාම සැලැස්ම අනුව සිය වගකීම් සපුරාලීමට යොමු වන ලෙස දෙපසින් ම ඉල්ලා තිබේ . එහෙත් යසින් ඝාතනය සම්බන්ධයෙන් අමෙරිකාව හා අරාබි රටවල් අතර එකඟතාවයක් ඇති වී නැත . අමෙරිකාව මෙහි දී හැම ප්‍රකාශයක් ම සමතුලිත විය යුතු බව පවසමින් හමාස් සංවිධානය විවේචනයට ලක් කැර ඇත . ඊශ්‍රායලයේ එ. ජා. තානාපති ඩැන් ගිලර්මන් පවසා ඇත්තේ ඊශ්‍රායල් සාමාන්‍ය වැසියන් ඝාතනය කිරීම පිළිබඳ ව එ. ජා. සංවිධානයෙන් එකුදු යෝජනාවක් හෝ මූලික ප්‍රකාශයක් සම්මත කොට නැති බව ය . ඊශ්‍රායල් ජාතිකයන් 377 දෙනෙකු ඝාතනයට තුඩු දුන් ප්‍රහාර 425කට ම යසින් සහාය ලබා දී ඇති බව ද ඒ අනුව එ. ජා. ආරක්ෂක මණ්ඩලය සාමාජිකයින් " ත්‍රස්තවාදයේ අධිපතියකු සුද්ධ කරන බවත් මෙය කුහක වතක් පිරීමක් බවත් ඔහු වැඩිදුරටත් පෙන්වා දී තිබේ . මෙහි දී ඊශ්‍රායලය අන්තර්ජාතික නීතිය උල්ලංඝනය කරමින් යසින් ඝාතනය සිදු කළ බවට පලස්තීනයේ එ. ජා. නිරීක්ෂක නසීර් අල් කිඩ්වා කීවේ ය . මෙම අපරාධයට ඊශ්‍රායල් නායකත්වය දේශපාලනික හා නීතිමය වශයෙන් වගකිව යුතු බව ද ඔහු පැවසී ය . ආරක්ෂක මණ්ඩල සාමාජිකයන් බහුතරයකගේ මතය වී ඇත්තේ ඊශ්‍රායල් පලස්තීන සාම ක්‍රියාවලිය දෙදරා ගොස් ප්‍රචණ්ඩ ක්‍රියා වර්ධනයට මේ ඝාතනය තුඩු දිය හැකි බව ය . රොයිටර් ත්‍රස්ත විරෝධී සටන අඛණ්ඩව ම සිදු කරනවා මුෂාරෆ් ජාතික දිනයේ දී කියයි ඉස්ලාමාබාදයේ දී ත්‍රස්තවාදය මුලිනුපුටා දැමීම පකිස්තානයෙන් අඛණ්ඩව ම සිදු විය යුතු බව ජනාධිපති පර්වේස් මුෂාරෆ් පෙරේදා කියා සිටියේ එරට ජාතික දිනය සමරන අතර අල්කයිඩා සාමාජිකයන් දඩයමක ද යෙදී සිටියදී ය . ජාතික දිනය සැමරීම වියදම් යන කටයුත්තක් බැවින් පිටපිට දෙවැනි වසරටත් මෙවර එම උත්සව සැමරුම් අවලංගු කැරිණ . කෙසේ වෙතත් මුෂාරෆ් හමුදා නිලධාරීන්ට නිළ පදක්කම් පැළඳවීමේ සුළු උත්සවයක් පවත්වන ලදී . රටට සිදු කරන සේවාව වෙනුවෙන් පදක්කම් පැළඳවීමේ මෙම අවස්ථාවට එරට න්‍යෂ්ටික වැඩපිළිවෙලේ වත්මන් ප්‍රධානියා වන සාමර් මුබරාක්මන්ද් ද විය . 1947 පාකිස්තානය බිහිවීමට තුඩු දුන් 1940 මාර්තු 23 ප්‍රකාශනය සැමරීම ජාතික දිනයේ දී සිදු වන අතර රටේ අපේක්ෂාවන් මුදුන්පත් කැර ගැනීම සඳහා සියළු පකිස්තානුවන් අත්වැල් බැඳ ගත යුතු බව මුෂාරෆ් කීවේ ය . ඒ සමග ම පකිස්තානය නවීන ප්‍රගතිශීලී ඉස්ලාමීය සුබ සාධන රාජ්‍යයක් බවට පත් කිරීමේ අභිලාෂයට බාධාකාරී බලවේගයන්ට එරෙහි ව අරගලය අඛණ්ඩව ගෙන යා යුතු බව ද ඔහු පැවසී ය . මේ අතර ඇෆ්ගන් දේශසීමාවේ දී සිදු කැරෙන හමුදා මෙහෙයුමට ඉස්ලාමීය දේශපාලන පක්ෂ විරෝධය පළ කොට ඇත . මෙම ගෝත්‍රික ප්‍රදේශවල පවත්නා හමුදා මෙයෙයුම තවදුරටත් පැවතියහොත් ගෝත්‍රික කැරැල්ලකට එය තුඩු දිය හැකි බව කයිබර් ප්‍රදේශයේ ගෝත්‍ර සංවිධාන නායකයකු කියා තිබේ . පෙෂර්වෝර්හි දී පැවති විරෝධතා පෙළපාලිවල දී " යුද මෙහෙයුම නවතනු " අමෙරිකාව අපට එපා " " ලොවේ දරුණු ම ත්‍රස්වාදීන් අමෙරිකානුවන් ය " වැනි සටන් පාඨ හඬ නැගිණ . අවසානයේ ඔවුහු බුෂ්ගේ පඹයකු පිළිස්සූහ . යුද මෙහෙයුම අමෙරිකානු උපදෙස් මත සිදු වන්නක් බව පවසන ඔවුහු සියළු අමෙරිකානු නියෝජිතයන් පක්සිතානයෙන් පිට විය යුතු බව හඬ ගෑහ . ගෝත්‍රික ප්‍රදේශවල ද මෙවන් විරෝධතාවන් දන්නට ලැබිණ . ඒ. එෆ්. පී නව හමාස් නායකයා අබිදෙලාසීස් රන්ටිසි ඝාතනය වුණු හමාස් නායක ෂීක් අහමඩ් යසින් වෙනුවට දැඩි මතධාරියකු සේ සැලකෙන අබ්දෙලාසීස් රන්ටිසි පත් ව තිබේ . ඔහු හමාස් නායකත්වයට පත් ව ඇත්තේ සටන්කාමි නායකයන් දඩයම උග්‍ර කරන බවට ඊශ්‍රායලය සපථ කොට තිබියදී ය . රන්ටිසිගේ නායකත්වය ප්රකාශ වීමෙන් පසු හමාස් සන්නද්ධ අංශය වන " එසඩින් අල් කසාම් සේනාංකය " ඇමතූ ඔහු ඊශ්‍රායලයට පාඩමක් උගන්වන ලෙස ඉල්ලා සිටියේ ය . සමස්ත පලස්තීනය ම මුදා ගන්නා තුරු සටන අත්නොහරින බව ද ඔහු කීවේ ය . " එසඩීන් අල් - කසාම් සේනාංකය සතුරාට පාඩමක් උගැන්විය යුතුයි . ඕනෑ ම තැනක දී ඕන ම වේලාවක සකලවිධ ක්‍රමෝපායන් යොදා ගනිමින් පහර දීමට දැන් දොර විවරයි " ඔහු කීවේ ය . ඒ. එෆ්. පී බැග්ඩෑඩ් හෝටලයට රොකට් ප්‍රහාරයක් බැග්ඩෑඩයේ දී විදේශීය කොන්ත්‍රාත්කරුවන් සහ මාධ්‍යවේදීන් බහුතරයක් වෙසෙන , මධ්‍යම බැග්ඩෑඩයේ ෂෙරාටන් හෝටලයට ඊයේ අලුයම ගරිල්ලා රොකට් ප්‍රහාරයක් එල්ල වී තිබේ . හෝටලයේ හයවැනි මහලට එල්ල වූ මෙම ප්‍රහාරයෙන් එතරම් අලාභ හානියක් හෝ ජීවිත අනතුරක් සිදු නොවූ නමුත් කොන්ක්‍රීට් තට්ටු සහ ජනෙල් රැසක් විනාශ වී ඇතැයි ද විශාල පිපුරුම් හඬින් මධ්‍යම බැග්ඩෑඩය පුරා දැඩි කැළඹීමක් හටගත් බව ද හෝටලයේ නේවාසික ව පසු වන විදේශිකයෝ පවසති . රොයිටර් කැරලිකරුවන්ගේ ප්‍රහාර මැද්දේත් මැතිවරණයක් පැවැත්වීමට නේපාල රජය සැරැසෙයි කත්මන්දුහි දී නේපාල ආරක්ෂක හමුදාවන්ට එරෙහි ව මාඕ කැරලිකරුවන්ගෙන් දරුණු ප්‍රහාර එල්ල වෙද්දී වුව මැතිවරණයක් පැවැත්වීමේ සැලසුම් ගැන අවධානය යොමන බව නේපාල ස්වදේශ කටයුතු ඇමති කමල් තාපා කීවේ ය . මහමැතිවරණයක් සඳහා වන සැලසුම් දිගට ම ක්‍රියාත්මක කරන බව ඔහු කීවේ ය . එහෙත් මැතිවරණය පැවැත්වෙන දිනයක් ගැන ඔහු නොකීවේ ය . මහමැතිවරණය නොවැම්බරයේ දී පැවතෙනු ඇතැයි රජය කලින් කියා තිබිණ . ඒ. එෆ්. පී. ජර්මන් ජනාධිපති ඝාතන තැතක් හෙළිවෙයි බර්ලින්හි දී ජර්මන් ජනාධිපති ජොහැනස් රාවු ඝාතනය කිරීමේ කුමන්ත්‍රණයක් අනාවරණය වීම හේතුකොට ගෙන ඊයේට නියමිත ඔහුගේ ඩිජිබවුටි සංචාරය නතර කර දමන ලදී . ජනාධිපති කාර්යාලයෙන් නිකුත් කළ නිවේදනයක දැක්වෙන පරිදි අප්‍රිකානු තුඩුවේ රඳවා ඇති ජර්මානු හමුදා බැහැදැක්මේ ඔහුගේ සංචාරයේ දී ඉස්ලාමීය කණ්ඩායමක් විසින් ඔහු මරා දැමීමට සැලසුම් කැර ඇති බවට ආරක්ෂක සේවාවන්ට තොරතුරු ලැබී තිබේ . ජනාධිපතිවරයා පිළිබඳ වගකිව යුතු සේවාවන්ට අනුව ඔහුගේ ජීවිතයට සැලකිය යුතු තර්ජනයක් මතු ව පවතී . එහෙත් ඩිජිබවුටි සන්නිවේදන ඇමති රිෆ්කා අබ්දුල් කාදර් පවසන්නේ එවන් ඝාතන කුමන්ත්‍රණයක් ගැන නොදන්නා බව ය . කිසි ම රටක කිසි ම ජනාධිපතිවරයකු ඝාතනය කිරීමේ කුමන්ත්‍රණයක් එහි නොපවත්නා සේ ම ආරක්ෂක අංශ විසින් ද එවන් අනතුරු ඇඟවීමක් සිදු කර නැතැයි ද ඔහු කී ය කෙසේ වෙතත් ජර්මානු ජනාධිපතිගේ ඩිජිබවුටි සංචාරය අවලංගු කළ බව සඳහන් ව තිබේ යැයි ද ඔහු පැවසී ය . රොයිටර් වකුගඩුවක් පතයි වෙන්නප්පුව , කොලින්ජාඩියේ " ලුවීගර්ට් " නිවසේ පදිංචි සුරනී ශානිකා ෆොන්සේකා මහත්මිය දරුණු වකුගඩු රෝගයකින් පෙළෙන හෙයින් ඇයට " ඒ " හෝ " ඕ " රුධිර වර්ගයේ වකුගඩුවක් බද්ධ කළ යුතු ය . මෙකී පරිත්‍යාගය කළ හැකි කෙනෙකු ඇත්නම් දුරකතන අංක 0312256157 හෝ 0777897208ට අමතන්න . හදවත් සැත්කමට ආධාර පතයි මාතර ඌරුගමුවේ තුෂාරි චම්පිකා මෙනෙවිය ( 21 ) දරුණු හදවත් රෝගයකින් පෙළෙන බැවින් ශල්‍යකර්මයක් කළ යුතුව ඇත . ඒ සඳහා මහජන ආධාර පතන අතර ආධාර දික්වැල්ල මහජන බැංකුවේ ගිණුම් අංක 201 – 410993 – 7ට යොමු කළ හැකිය . පිහිටවන්න කඹුරුපිටිය මානෙල්ගම " ජනක " නිවසේ පදිංචි එල් . ජී . චාලට් මහත්මියගේ දණහිස් සන්ධි දෙක ම දිරායාම නිසා ඇවිදීමට නොහැකි තත්ත්වයෙන් පසු වේ . මේ සඳහා කෘත්‍රිම දණහිස් සන්ධි 2ක් බද්ධ කළ යුතු අතර ඒ සඳහා මහජන ආධාර පතයි . ආධාර කඹුරුපිටිය ලංකා බැංකුවේ ගිණුම් අංක 1 - 027733 - 3 එල් . ජී . චාලට් නමට බැර කළ හැකිය . වැඩි විස්තර දුරකථන අංක 071 / 2546418න් ලබා ගත හැකිය . වකුගඩුවක් පතයි වකුගඩු ආබාධයකින් පෙලෙන නක්කාවත්ත බිහල්පොල පදිංචි ඩී . සී . රණසිංහගේ ජීවිතය බේරාගැනීමට වකුගඩුවක් බද්ධ කළ යුතුය . ඒ සඳහා " ඒ " හෝ " ඕ " වර්ගයේ වකුගඩුවක් වයස අවුරුදු පනහට අඩු අයකුගෙන් අවශ්‍යව ඇත . මේ සඳහා දායක විය හැකි අයකු වේ නම් ඩී. සී. රණසිංහ බිහල්පොල , නක්කාවත්ත ලිපිනයෙන් හෝ දුරකථන අංක 0372286253න් වැඩි විස්තර ලබා ගත හැක . කැප්ෂන් කම්කරු දිනය දා දේව මෙහෙය ලේක්හවුස් කතෝලික සහයෝගිතාව ලෝක කම්කරු දිනය සමරමින් විශේෂ මෙහෙයක් පසුගිය 30දා ලේක්හවුස් ආයතනයේ රැස්වීම් ශාලාවේ දී පැවැත්විය . රීඩ් ෂෙල්ටන් පියතුමා විසින් පවත්වනු ලැබූ මෙම දේව මෙහෙය සඳහා විශේෂ ආරාධිතයින් වශයෙන් ලේක්හවුස් ආයතනයේ සභාපති ජනදාස පීරිස් , කර්තෘ මණ්ඩල අධ්‍යක්ෂ කරුණාරත්න පරණවිතාන , ප්‍රධාන පරිපාලන නිලධාරි ටිකිරි කොබ්බෑකඩුව හා මුදල් අධ්‍යක්ෂ අයිවන් කෙවිටියගල යන මහත්වරු ද සහභාගි වූහ . ඡායාරූපය - මාලන් කරුණාරත්න හෙදි නිලධාරිනියකගේ කෘතියක් දොරට වඩී කොළඹ හදිසි අනතුරු අංශයේ සේවය කරන හෙදි නිලධාරිනී පුෂ්පා ද සොයිසා මෙනවිය විසින් ලියන ලද " හෙදියක ලියු අනුවේදනීය දින සටහන් " නම් පොත දොරට වැඩුම ලබන 14වැනිදා පෙරවරු 10 . 00ට ශ්‍රී ලංකා ජාතික රෝහලේ මහාචාර්ය ශල්‍ය අංශ ශ්‍රවණාගාරයේ දී ( වාට්ටු අංක 65 ඉදිරිපිට ) පැවැත්වේ . කුණාටුව නිසා ඉන්දියාවට යන ධීවර බෝට්ටුවලට ඉන්දීය රජයෙන් ආරක්ෂාව කුමාර උදයරත්න - යක්කලමුල්ල විශේෂ ශ්‍රී ලංකාව අවට මුහුදේ පවතින කුණාටු සහිත කාලගුණ තත්වය නිසා ශ්‍රී ලාංකික ධීවර බෝට්ටු 80ක් පමණ ඉන්දියාව දෙසට ගමන් කරමින් තිබෙන බවත් එම බෝට්ටුවලට අවශ්‍ය ආරක්ෂාව හා පහසුකම් සැලසීමට ඉන්දියාව එකඟ වී ඇති බවත් ධීවර හා ජලජ සම්පත් ඇමැති චන්ද්‍රසේන විජේසිංහ මහතා නිවේදනයක් නිකුත් කරමින් කියා සිටී . මෙම ධීවර බෝට්ටු ඉන්දියාවේ මහාරාෂ්ට්‍ර , කේරළ හා හෝ එවැනි ප්‍රදේශවල ධීවර වරායන් කරා යමින් තිබෙන බව ද එම බෝට්ටු ආපසු පැමිණීමේ දී ද දේශ සීමා උල්ලංඝනය කිරීම් පිළිබඳ කිසිදු ප්‍රශ්නයක් ඇති නොවනු ඇති බවත් ධීවර ඇමැතිවරයා කියයි . මේ නිසා එම ධීවරයන්ගේ ඥාතීන් කිසිදු බියක් සැකක් ඇති කර ගත යුතු නැති බව ද පවතින කාලගුණ තත්වය පිළිබඳව නිරන්තරයෙන් ගුවන් විදුලි සංඥා මාර්ගයෙන් ධීවර කාර්මිකයාට තොරතුරු ලබා දෙන හෙයින් මුහුදු යාමට පෙර ඒ පිළිබඳව සැලකිලිමත් වන්නැයි ද ධීවර අමාත්‍යාංශය ධීවර ප්‍රජාවගෙන් ඉල්ලා සිටී . මේ සම්බන්ධ වැඩි විස්තර අවශ්‍ය අයකු වන්නේ නම් ධීවර හා ජලජ සම්පත් අමාත්‍යාංශයේ 0712276605 / 091 - 2247172 දුරකථන අංකවලට ඇමැතීමෙන් එම විස්තර ලබා ගත හැකි වනු ඇත . පන්සීය හොර නෝට්ටු සමඟ තරුණයන් 3ක් මාට්ටු රුපියල් පන්සියයේ හොර නෝට්ටු තොගයක් රැගෙන ත්‍රිරෝද රියක ගමන් ගනිමින් සිටි තරුණයන් තිදෙනෙකු හෙම්මාතගම පොලිසිය මගින් පෙරේදා ( 7 ) අත්අඩංගුවට ගෙන ඇත . මත්පැන්හලකට රුපියල් පන්සීයක් දීමෙන් පසු වෙළෙඳසල් හිමියා එම මුදල් නෝට්ටුව ප්‍රතිකේෂ්ප කිරීමත් සමඟ එතැනින් පළා ගිය මෙම පුද්ගලයන් පිළිබඳ පොලිසියට ලැබුණු ඔත්තුවක් මත මෙම වැටලීම සිදු කර තිබේ . සැකකරුවන් තිදෙනාගෙන් එක්අයකු සඟවාගෙන සිටි රුපියල් පන්සියයේ නෝට්ටු විසිපහක් ද පොලිසිය සොයා ගෙන තිබේ . වැඩිදුරටත් විමර්ශනය කිරීමේ දී එක් සැකකරුවකුගේ නිවෙසක සඟවා තිබූ රුපියල් ලක්ෂයකට ආසන්න වාහන අමතර කොටස් තොගයක් ද සොයා ගැනීමට හැකි වී තිබේ . හොර නෝට්ටු පිළිබඳ පොලිසිය සැකකරුවන්ගෙන් දිගින් දිගට ම ප්‍රශ්න කිරීමේ දී මොවුන්ට එම මුදල් ලබා දුන් පුද්ගලයාගේ වතගොත ද පොලිසිය අනාවරණය කරගෙන ඇත . කෑගල්ල කොට්ඨාස භාර ජ්‍යෙෂ්ඨ පොලිස් අධිකාරි විල්ප්‍රඩ් මහනායක මහතාගේ උපදෙස් මත හෙම්මාතගම පොලිස් ස්ථානාධිපති ඒ . අයි . යූ . ඇතුලත්මුදලි මහතා වැඩිදුර පරීක්ෂණ සිදු කරනු ඇත . සිනමා ගැටලු ගැන අගමැති සමඟ සාකච්ඡා රාජ්‍ය චිත්‍රපට සංස්ථාවේ සභාපති ජයන්ත ධර්මදාස මහතා ද මෙම සාකච්ඡාවට සහභාගි විය . ඡායාරූපය - රෝලන්ඩ් පෙරේරා පළාත් සභා 6ට නාම යෝජනා 21වැනිදා සිට බස්නාහිර - උතුරු මැද - දකුණු සහ සබරගමුව යන පළාත් සභා සඳහා මන්ත්‍රීවරුන් තෝරා පත් කර ගැනීම පිණිස පවත්වන ඡන්ද විමසීමට නාම යෝජනා පත්‍ර භාර ගැනීම ලබන 21වැනිදා සිට 28වැනිදා දක්වා සිදු කෙරෙනු ඇත . ඌව සහ මධ්‍යම පළාත් සභා දෙක සඳහා නාම යෝජනා පත්‍ර භාර ගැනීම සිදු කරනුයේ ලබන 14වැනිදා සිට ලබන 21වැනිදා දහවල් 12 . 00 දක්වා ය . මෙම පළාත් සභා හයේ ම ඡන්දය එක ම දිනක පැවැත්වීමට බලාපොරොත්තු වේ . ජීවිතාන්තය දක්වා හිරේ ගිය 50ක් මාරාන්තික උපවාසයක කරුණාදාස විදානගමගේ ජීවිතාන්තය දක්වා සිර දඬුවම් ලැබූ සිරකරුවන් පනහක් පමණ දෙනා සිකුරාදා ( 17 ) දහවල් සිට වැලිකඩ බන්ධනාගාරයේ වහලය මත නැඟී මාරාන්තික උපවාසයක් ආරම්භ කර ඇත . මීට වසර හතරක සිට අවලංගු කර ඇති සමා කාල නැවත තමනට ලබා දෙන ලෙස ඉල්ලමින් මෙම උපවාසය ආරම්භ කොට තිබේ . මෙම උපවාසය නිසා ඊයේ ( 8 ) අගමැති මහින්ද රාජපක්ෂ මහතාගේ ප්‍රධානත්වයෙන් වැලිකඩ බන්ධනාගාරය තුළ පැවැත්වීමට කටයුතු යොදා තිබු වෙසක්කූඩු හා භක්ති ගීත තරගයේ ත්‍යාග බෙදාදීමේ උත්සවය ද අවලංගු කිරීමට සිදු වු බව ද වාර්තා වේ . මරණීය දණ්ඩනය සහ ජීවිතාන්තය දක්වා සිර දඬුවම් ලැබුවන් බන්ධනාගාර ගත වී වසර හතරකට පසු එම දඬුවම වසර විස්සක සිර දඬුවමක් බවට පත් කරමින් සමාව ලබා දීමත් එතැන් සිට වසරින් වසර විවිධ සමාවන් යටතේ සමා කාලයන් ලැබීමත් 1999 වසරේ සිට අවලංගු කර ඇත . මේ අනුව ජීවිතාන්තය දක්වා සිර දඬුවම් ලැබූවෙකු සමා කාලයන්ගේ සහනයෙන් වසර දහයත් දහතුනත් අතර කාලයක දී බන්ධනාගාරයෙන් නිදහස්ව යෑමට අවස්ථාව ලැබුණත් ජීවිතාන්ත දක්වා සිර දඬුවම් ලැබූවනට සමා කාල අවලංගු කිරීම නිසා ඔවුනට ජීවිතාන්තය දක්වා ම සිරගෙවල්වල ලැගීමට සිදුව ඇත . දැනට වැලිකඩ බන්ධනාගාරයේ පමණක් මෙසේ සමාව නොලැබ සිටින ජීවිතාන්ත සිර දඬුවම් ලබන සිරකරුවන් ගණන දෙසිය පනහක් පමණ වෙයි . ටිකිරි කොබ්බෑකඩුව ජනපතිනියගේ මාධ්‍ය උපදේශක ටිකිරි කොබ්බෑකඩුව මහතා ජනාධිපති චන්ද්‍රිකා බණ්ඩාරනායක කුමාරතුංග මහත්මියගේ මාධ්‍ය උපදේශක වශයෙන් පත් කොට ඇත . ගුවන් සේවා වැඩ වැරුම ඉවරයි ශ්‍රී ලංකන් ගුවන් සේවයේ ගුවන් යානා කාර්ය මණ්ඩලය විසින් ඉල්ලීම් ගණනාවක් ඉදිරිපත් කරමින් පෙරේදා ආරම්භ කළ වැඩ වර්ජනය ඊයේ ( 8 ) සවස අවසන් විය . ගුවන් යානා කාර්ය මණ්ඩල වෘත්තීය සමිතිය සහ ශ්‍රී ලංකන් ගුවන් සේවයේ පරිපාලනය අතර පැවැති සාකච්ඡාවකින් පසු වර්ජනය අවසන් කළ බව වෘත්තීය සමිති නිලධාරියෙක් පැවැසී ය . මෙම වැඩ වර්ජනය නිසා ශ්‍රී ලංකන් ගුවන් යානා ගමන් වාර රාශියක් අවලංගු කිරිමට සිදු විය . ධවල මන්දිර ප්‍රවේශ සටන ඇමරිකා එක්සත් ජනපදයේ ජනාධිපති ධුරය සඳහා වන මහා සටන මේ වන විට එහි අවසාන අදියරට ලඟා වෙමින් තිබේ . මෙවර මේ මහා සටනේ ප්‍රතිවාදීන් දෙන්නා වන්නේ රිපබ්ලිකන් පක්ෂයේ අපේක්ෂක හිටපු ජනාධිපති බුෂ්ගේ පුත්‍ර , ටෙක්සාස් ප්‍රාන්තයේ ආණ්ඩුකාර ජෝර්ජ් ඩබ්ලිව් බුෂ් හා වර්තමාන උප ජනාධිපති අල් ගෝ ය . වර්තමාන ජනාධිපති ඩිමොක්‍රටික් පාක්ෂික බිල් ක්ලින්ටන් යම් යම් හැලහැප්පීම් මැද වුවද සිය ධුරයේ දෙවරක් ජනාධිපති වශයෙන් කටයුතු කර ඇත . ඔහුට යළිත් වරක් ජනවරමක් ලබා ගැනීමට ඇමරිකානු ව්‍යවස්ථාව අනුව ඉඩක් නොමැත . මෙවර , ඩිමොක්‍රටික් පක්ෂය නියෝජනය කරන්නේ , ගිය අවුරුදු අටක කාලය තිස්සේ බිල් ක්ලින්ටන්ගේ දෙවැනියා වශයෙන් කටයුතු කළ අල් ගෝ ය . මේ සතිය තුළ පවත්වන ලද ජන මත සමීක්ෂණයන්ගෙන් හෙළි වන්නේ ජෝර්ජ් බුෂ් අල්ගෝට වඩා තරමක් ඉදිරියෙන් සිටින බවයි . එහෙත් සමහර විචාරකයන් ප්‍රකාශ කර සිටින්නේ අවසාන අවස්ථාවේ දී වුවද ජන මතය වෙනස්වීමට ඉඩකඩ තිබෙන බව ය . සාමාන්‍යයෙන් වාර දෙකක් එක  දිගට ම තිබූ පාලනයක් ප්‍රතිකේෂප කිරීමට ඇමරිකානු ජනතාව කැමැත්තක් දක්වති . එසේම බිල් ක්ලින්ටන් හා බැඳී තිබුණු සදාචාර විරෝධී චෝදනා ද රිපබ්ලිකන් පාක්ෂිකයන්ගේ වාසියට හේතු වීමේ ප්‍රවණතාවක් පවතී . මීට පෙර බලයේ සිටි ඩිමොක්‍රටික් පාක්ෂික උප ජනාධිපතිවරුන් හතර) දෙනකු මේ වන විට ජනාධිපතිවරුන් ලෙස තේරී පත්වී ඇත . ඒ අනුව අල්ගෝට ද උප ජනාධිපති ධුරයේ සිට ජනාධිපති පුටුවට සම්ප්‍රාප්ත වීමට හැකි වේ යැයි දැයි විශ්වාසය පවතී . ක්ලින්ටන්ගේ බිඳ වැටුණු ප්‍රතිරූපයට වඩා ඉහළින් සිටින සුචරිතවත් චරිතයක් නිර්මාණය කර ගැනීමට ගෝ සමත් ව සිටී . අල්ගෝගේ චරිතය ප්‍රවර්ධනය සඳහා උප ජනාධිපති ධුරය සඳහා තරග වදින ජෝ ලිබර්ටන් නම් සධාර්මික යුදෙව් ජාතික විද්වතා යොදවා ගෙන සිටී . ක්ලින්ටන්ගේ අපචාර සිද්ධියේ විවේචනය කළ ලිබර්ටන් , අලේගෝ හොඳ හැදියාවකින් යුත් චරිතවත් මහත්මයකු බවට සහතික කර සිටී . මෙම අපේක්ෂකයන් දෙදෙනා අතර පැවැත්වෙන විවෘත සජීවී රූපවාහිනී සංවාදවල දී අල් ගෝ විසින් වැඩි ලකුණු ලබා ගෙන ඇති බවට මතයක් පවතී . මෙම විවාදවල දී අල් ගෝ සන්සුන් ව හා ශක්තිමත් ව සිටින අතර , බුෂ් කැළඹුණු ස්වභාවයක් දක්වයි . එසේම සමහර වචන උච්චාරණයේ දී බුෂ් අපහසුතාවකට පත් වන අයුරු ද මහ ජනතාවට දැක ගැනීමට හැකි විය . ඩිමොක්‍රටික් හා රිපබ්ලිකන් යන පක්ෂ දෙක අතර එතරම් ප්‍රබල වෙනස්කම් නොමැති නිසා , ඡන්දදායකයන් සිය අවධානය යොමු කොට සිටින්නේ මෙම පුද්ගල චරිත දෙක දෙසටයි . කුමන පක්ෂයක් බලයට පත් වුවද ඇමරිකානු විදේශ ප්‍රතිපත්තියේ කිසිදු වෙනස්කමක් සිදු නොවනු ඇත . එහෙයින් ලෝක ප්‍රජාව මෙ මැතිවරණය දෙස බලා සිටින්නේ කිසියම් උදාසීනතාවකිනි මේ වසරේ දී ඇමරිකානු ආර්ථිකය ඉතා උච්ච ස්ථානයකට පත් ව ඇත . අද ඇමරිකාවට සතුරු ව ඇත්තේ මුස්ලිම් මූලධර්මවාදී රාජ්‍යයන් පමණි . ධවල මන්දිරයට කවුරු ප්‍රවේශ වුණ ද ලෝක දේශපාලනය තුළ ඇමරිකානු භූමිකාවේ වෙනස්වීමක් සිදු නොවනු ඇත . ඩිමොක්‍රැටික් පක්ෂය පසුගිය අවුරුදු අටක් තිස්සේ බලයේ සිටි නිසාත් , බිල් ක්ලින්ටන්ගේ පුද්ගලත්වය කෙරෙහි ජනතා කලකිරීමක් ඇති වීමත් නිසා මෙවර ධවල මන්රයේ ජනාධිපති පුටුව හිමි කර ගැනීමේ ඉඩකඩ ඇත්තේ ජෝර්ජ් ඩබ්. බුෂ්ට බව විචාරකයෝ පවසති . රාජේන්ද්‍ර බණ්ඩාර ලන්ඩන් බෞද්ධ විහාරයේ ලේ දන් දීම අද රමණී කාංගරආරච්චි ලන්ඩන් නුවර සිට වෙසක් උත්සවය නිමිත්තෙන් චෙසික් ලන්ඩන් බෞද්ධ විහාරයේ දෙවැනි වරටත් ලේ දන්දීමේ ව්‍යාපාරයක් අද ( 9 ) දවස පුරා පැවැත් වේ . ලන්ඩන් බෞද්ධ විහාරයේ අධිපති මැදගම වජිරඥාන හිමියන්ගේ අනුශාසනා පරිදි ඉකුත් වසරේ පැවැති ලේ දන්දීමට වඩා යහපත් ප්‍රතිචාරයක් මෙවර ලැබෙන බව කීහ . වෙසක් පෝය නිමිත්තෙන් මැයි 2වැනි දා පැවැති ශීල ව්‍යාපාරයට ද දෙසීයක් පමණ පිරිසක් සහභාගි වූහ . මෙම පිංකමට බ්‍රිතාන්‍යයේ මියැන්මාර් තානාපති යූ ක්වාම් වින් සහ එහි ශ්‍රී ලංකා තානාපති කර්ටි නියෝජනය කරමින් කේ. ඩබ්. එස්. ගෞතමදාස යන මහත්වරු සහභාගි වූහ . " වීසා " නො ලැබීමේ සොවින් තට්ටු 16කින් බිමට පනී . සියෝලයේදී අමෙරිකානු " වීසා " ලැබීම ප්‍රතිකේෂ්ප වූ ද . කොරියානුවෙකු එරට අමෙරිකානු තානාපති කාර්යාලයට යාබද සොළොස් මහල් ගොඩනැගිල්ලක් මුදුනේ සිට පෙරේදා බිමට පැන්නේ ය . ඔහු 29 හැවිරිදි ලී ජින් සුන් ය . සිය යට ඇඳුමට සීමා කොට සෙසු ඇඳුම් උනා දැමූ ඔහු ද . කොරියානු ප්‍රවෘත්ති අමාත්‍යාංශ ගොඩනැගිල්ල මුදුනටම නැග බිමට පැනීමට පෙර සිව් පැයක් එහි ගත කළේ ය . ඔහු බිමට පනින අවස්ථාව වන විට පොලිසිය පිම්බිය හැකි මෙට්ට බිම එළා තිබිණ . මෙට්ට මතට වැටි පදික වේදිකාවට විසිවී මෙන් සුළු තුවාල ලත් ඔහු රෝහල් ගත කැරිණි . රොයිටර් ද්විලිංගිකත්වය සිර දඬුවමට හරස් වෙලා මොන්ටෙගෝවේහි දී මරිජුවානා කි. ග්‍රෑ. 16ක් රැගෙන ජැමෙයිකාවෙන් පිටවීමට තැත් කිරීමේ දී අත්අඩංගුවට ගත් බ්‍රිතාන්‍ය ජාතික මත්ද්‍රව්‍ය ජාවාරම් කරුවෙකු ද්විලිංගිකයකු බව ප්‍රකාශ වීමෙන් සිරදඬුවම් ලබාදීම වැලකී තිබේ . ලන්ඩන් වාසී , දහඅට හැවිරිදි ජොනාතන් ෆෙදර්ස්ටෝන් නම් ඔහු , විදේශ ගමන් බලපත්‍රයට අනුව පිරිමියෙකු ලෙස සැලකුණ ද ඔහුගේ නීතිවේදියා ඔහු නීතිමය වශයෙන් මෙන්ම භෞතික වශයෙන් ද කාන්තාවක බැවින් පිළිසිඳගැනීමට ලක් විය හැකිසේම සාමාන්‍ය කාන්තා ජෛව ක්‍රියාකාරකයන්ට ගොදුරු විය හැකි බව පෙන්වා දෙන ලදී . ලිංගිකව මෙන්ම ශාරිරිකව ද , ෆෙදර්ස්ටොන් ස්ත්‍රි පුරුෂ ලක්ෂණ පහළ කරන බවත් ජැමෙයිකානු දණ්ඩනීතියේ එවැන්නක් පිළිබඳ සැලසුම් ඉදිරිපත්ව නැති බවත් පෙන්වා දුන් නීතිවේදියා ඒ අනුව මේ තැනැත්තාට සිරදඬුවම් ලබා දිය නො හැකි බවට තර්කකළේ ය . නඩුකාරවරයා ද වික්ෂිප්ත විය . අවසානයේ ඔහු ෆෙදර්ස්ටෝන්ට හයමසක අත්හිටවූ සිරදඬුවමක් සහිතව ඩොලර් 4800ක දඩයක් නියමකළේ ය . ඒ. එෆ්. පී. හමාස් නායකයාගේ ඝාතනයට අමෙරිකාවෙන් පලි ගන්නවා අල් - කයිඩා සම්බන්ධ අල් - මසාරි සේනාංකය කියයි ඩුබායිහි දී ඊශ්‍රායලයෙන් හමාස් නායක ෂික් - අහමඩ් යසින් ඝාතනය වීම සම්බන්ධයෙන් අමෙරිකාව හා ඔවුන්ගේ හිතෛෂී රටවලින් පලිගන්නා බවට අල් කයිඩා සබඳතා ඇති " අබු - හාෆ්ස් - අල් - මසාරි සේනාංකය " සපථ කොට තිබේ . 