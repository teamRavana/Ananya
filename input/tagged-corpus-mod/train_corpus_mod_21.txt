" ස්වර්ණ ගී " ලන්ඩනයේ දී ගැයූ දා හෙළ සරණ පුණ්‍ය ආයතනයට ආධාර පිණිස පසුගිය 28වැනි දා ලන්ඩන් නුවර කැම්ඩන් ශාලාවේ දී ගැයුණු ස්වර්ණ ගී සඳහා ශ්‍රී ලංකාවේ ජනප්‍රිය ගායක , ගායිකාවන් ප්‍රමුඛ වාදක මණ්ඩලයක් සහභාගි වූහ . ජගත් වික්‍රමසිංහ , ඉෂාක් මොහිදීන් බෙග් සහ ජී. එස්. බී. රාණි පෙරේරා මෙහි දී රසවත් ගී රැසක් ගායනා කළහ . තිස්ස මඩවල අලුත් අවුරුදු උත්සවය මෙවරත් මහ ඉහළින් ලන්ඩන් නුවර කිංස්බරිහි ශ්‍රී සද්ධාතිස්ස ජාත්‍යන්තර බෞද්ධ මධ්‍යස්ථානය විසින් වසරක් පාසා සංවිධානය කරන සිංහල අලුත් අවුරුදු උත්සවය මෙවරත් ඉතා උත්කර්ෂවත් අන්දමින් පැවැත්වීමට සියලු කටයුතු සූදානම් කර ඇති බව පසුගිය දා අපට දැන ගන්නට ලැබිණි . මෙම උත්සවයේ කැපී පෙනෙන අංගයක් වන සංස්කෘතික සංදර්ශනයේ සියලු ම නැටුම් අංගයන් ශ්‍රී ලංකාවේ සුප්‍රසිද්ධ නැටුම් ශිල්පාධිපති ආචාර්ය මුදියන්සේ දිසානායක මහතාගේ ප්‍රධානත්වයෙන් සිදුවෙන අතර අවශ්‍ය පුහුණු කටයුතු සඳහා ඒ මහතා මේ වන විට ලන්ඩනයට පැමිණ සිටී . මෙවර උත්සවයේ තවත් ප්‍රධාන අංගයක් ලෙස අවුරුදු කුමර කුමරී තරගය නම් කොට ඇති අතර ඒ තුළින් ජය ගන්නන්ට ශ්‍රී ලංකාවට යාම සඳහා ගුවන් ගමන් බලපත්‍ර දෙකක් පිරිනමන බව ද සංවිධායක මණ්ඩලය පැවසීය . සම්පූර්ණ උත්සවය ම පෙර පරිදි ජාතික රූපවාහිනියෙන් ප්‍රචාරය කරන අතර රූපවාහිනී නියෝජිතයින් පිරිසක් ද ලන්ඩනය බලා පැමිණීමට නියමිත ය . ලිස්සන ගසේ නැගීම , කොට්ට පොර , කණා පල්ලන් ගැසීම , අලියාට ඇස තැබීම , බනිස් කෑම පොල් අතු විවීම , රබන් ගැසීම සහ කඹ ඇදීම වැනි සියලු ම හෙළ ක්‍රීඩා අංගයන්ගෙන් සැරසෙන මෙම උත්සවය අවසානයේ සංස්කෘතික සංදර්ශනයක් සහ සංගීත සැදෑවක් පැවැත්වීමට සියලු ම කටයුතු සූදානම් කොට ඇත . ලබන අප්‍රියෙල් මස 11වැනි දා හැරෝ නගරයේ නගර ශාලාවේ දී දවස මුළුල්ලේ උත්සවය පැවැත්වෙනු ඇත . කොවුල් ගී - එරබදු මල් නැතත් ලන්ඩනයේ අවුරුදු සරුයි සුමිත් කඩවතගේ ලන්ඩන් නුවර සිට සිංහල අවුරුද්ද යනු ජාතික මහා සැණකෙළියයි . මව් බිමෙන් සැතපුම් දහස් ගණනක් දුරක සිටියත් ඒ ප්‍රෞඩ සංස්කෘතික ගති පැවැතුම් සම්පූර්ණයෙන් ම අමතක කරලීම ට ලන්ඩන් වාසී සිංහලයන් සූදානම් නැත . 14වැනි වරටත් ලන්ඩන් නුවර කිංස්බරිහි අධ්‍යාපනික සංස්කෘතික හා සුබ සාධක පදනමෙන් සංවිධානය කැරුණු බක් මහ සැණකෙළිය මව් බිමත් , සිංහලකමත් අමතක නොකළ සියලු ශ්‍රී ලාංකිකයන්ගේ හදවතට වඩාත් සමීප ව කතා කරන්නට සමත් විය . දොළොස් මසක් පිරෙන දවසේ සුන්දර බක් මහේ සොදුරු කෝකිල ගීතයන් අප දෙසවන් සිප නොගත්තත් , පන්සල් කන්දට සිරස නමා ගෙන ඉර දෙවියන් අප පුබුදු නොකළත් අවුරුදු සිරියේ නම් කිසි ම අඩුවක් අපට නොදැනිණ . ලන්ඩනයේ වෙසෙන ලක් වැසියන්ට ආයු , වර්ණනා , සැප බල පතා වසරක් පාසා පවත්වන මේ සැණකෙළියේ කඩතිර ඇරීම එක්සත් රාජධානියේ ශ්‍රී ලංකා නියෝජ්‍ය මහ කොමසාරිස් සේනුකා සෙනෙවිරත්න මහත්මිය අතින් ජාතික කොඩිය එසවීමත් සමඟ ම සිදු විය . සාමය , සමගිය , සමෘද්ධිය අර්ථවත් කරමින් සාමූහික ව කැරෙන ජාතික ක්‍රීඩා සමූහයක් කලඑළි බැසිණි . ශ්‍රී ලංකාවේ ද නාගරිකකරණය නිසා ක්‍රමයෙන් දිය වී යන ඇතැම් සංස්කෘතික අංග මෙහි දී අපට ගෙන ආවේ චමත්කාරජනක හැඟීම් ය . ගැටවරයන් පුබුදු කළ කොට්ටපොර තරගයට ලැබුණු ප්‍රතිචාරය ඉමහත් වේ . කණා මුට්ටිය බිඳීමේ තරගයට ස්ත්‍රී පුරුෂ භේදයකින් තොර ව විශාල සහභාගිත්වයක් දක්නට ලැබුණි . සිඟිති දූ දරුවන් සහභාගි වූ දිවීමේ , පැනීමේ , විකට ඇඳුම් සහ බනිස් කෑමේ තරගවලින් සැණකෙළිය තව තවත් වර්ණවත් විය . රබන් සුරල් හඬ තවමත් දෙසවන්හි දෝංකාර දෙයි . සිංහලකම අගය කරන ලන්ඩනයේ වෙසෙන අපේ බොහෝ මාපියෝ සිය දරුවනට ආදර්ශවත් ව ජීවත්වීමට වග බලා ගනිති . මූලික වශයෙන් තම දරුවනට සිංහලෙන් කතා කිරිමට , සිංහල සිරිත් විරිත් ආගමික හැදියාව ලබා දීමට ඔවුන් මහත් උත්සාහයක් දරන බව නොරහසකි . මෙහි වටිනාකම අවබෝධ කර ගත් ගලයායේ පියදස්සී හිමිපාණෝ සිංහල අලුත් අවුරුදු චාරිත්‍ර ඉටු කිරීමට වග බලා ගත්හ . බුලත් හුරුල්ලක් දී තම මාපියනට වැඳීම උත්සවයට පැමිණි සියලු ම දරුවන්ට අගනා ආදර්ශයක් විය . මව් බිමේ දී පවා අවුරුදු උලෙළක් දැක නොසිටි සිය ගණනක් වූ අපේ දූ පුතුන් පොල් අතු විවීමේ , බනිස් කෑමේ , පොල් ගෑමේ , විකට ඇඳුම් ඇඳීමේ තේ හැන්දෙන් දෙහි ගෙඩියක් රැගෙන යෑමේ ගෝනි රේස් දිවීමේ සහ කඹ ඇදීමේ තරඟ ආදියෙන් මහත් තෘප්තියක් ලදහ . ක්‍රීඩා තරගවලින් අනතුරු ව සංවිධානයේ දෙදහසකට අධික පිරිසකගේ මනදොළ පිනවමින් මහා සංස්කෘතික සංදර්ශනය බ්‍රිතාන්‍යයේ ශ්‍රී ලංකා මහ කොමසාරිස් ප්‍රායිස් මුස්තාපා මහතාගේ ප්‍රධානත්වයෙන් ආරම්භ විය . ශ්‍රී ලංකාවේ සුප්‍රකට කලා ශිල්පී මුදියන්සේ දිසානායකයන්ගේ උපදේකත්වයෙන් පැවති නෘත්‍ය අංග සියල්ලන්ගේ ම සිත් කුල්මත් කළේ ය . මේ රංගන ශිල්පීන් ශ්‍රී ලංකාවෙන් රැගෙන ආවේ දැයි කුතුහලය ජනනය වන තරමට අපගේ දූ පුතුන් මෙහි දී දස්කම් පෑහ . බාල ලියන් අවුරුදු කුමරි තරඟයට සහභාගි වූයේ පුංචි සුරංගනාවන් අපට සිහිගන්වමිනි . එසේ ම අවුරුදු කුමර කුමරියෝ ද නරඹන්නන් තෘප්තිමත් කළහ . ශ්‍රී ලංකා අධ්‍යාපනික සංස්කෘතික හා සුභ සාධක පදනමට කරන ලද මෙහෙයට කෙළ ගුණ සලකනු වස් විමල් ද සිල්වා මහතා ද හැරෝ පුරවරයට කරන ලද මෙහෙය උදෙසා එහි පුරපති මනෝහරන් ධර්මරාජා මහතා ද මෙහි දී තවත් විශේෂ සම්මාන පිදිණ . කුසුම් පීරිස්ගේ හා සිසිර ගුණවර්ධනගේ අරුත්බර මියුරු කථනයත් සන්දර්ශනය ඔපවත් කළේ ය . ඉංග්‍රීසි භාෂාවෙන් කථනයේ යෙදුණු රොවිනා ගුණතිලක සහ ඇල්ලේපොළ ප්‍රවීණ විස්තර ප්‍රචාරකයන්ට දෙවැනි නොවූහ . මෙවන් සාර්ථක මහා සැණකෙළියත් හෙළ දැක්වීමට පුරෝගාමී ව කටයුතු කළ ශ්‍රී ලංකා අධ්‍යාපනික සංස්කෘතික හා සුබසාධක පදනමේ සභාපති ගලයායේ පියදස්සී හිමිපාණන් කවදත් අපට ආඩම්බරයකි . " හදවත් සැත්කමින් පසු ආරක්ෂාව " රෝගීන් දැනුවත් කිරීම අද හදවත් සැත්කම්වලට භාජනය කරන ලද රෝගීන් සඳහා ඩර්ඩන්ස් හෘද මධ්‍යස්ථානය දෙවැනි වරටත් පවත්වනු ලබන " හදවත් සැත්කමින් පසු ආරක්ෂාව " පිළිබඳ රෝගීන් දැනුවත් කිරීමේ වැඩසටහන අද ( 21 ) පෙරවරු 10 . 00 සිට ප . ව . 1 . 30 දක්වා ඩර්ඩන්ස් රෝහලේ දී පැවැත්වේ . ඩර්ඩන්ස් රෝහලේ මෙන් ම වෙනත් රෝහල්වල හදවත් සැත්කම්වලට බඳුන් වී සුවය ලද රෝගීන්ට ද මෙම වැඩසටහන විවෘත ය . හෘද රෝග පිළිබඳ දිවයිනේ ප්‍රකට විශේෂඥ වෛද්‍යවරුන් රැසක් සහභාගී වන මෙම වැඩසටහන නොමිලේ පැවැත්වේ . කිරල ගසින් ඵල නෙලන්න රුහුණු සරසවිය එයි කැකණදුර සමූහ පුත්තලමේ සිට යාල දක්වා විහිදෙන මුහුදු තීරයේ අක්කර දහස් ගණනක කිරල ශාකයෙන් උපරිම ප්‍රයෝජන ලබා ගැනීමේ ව්‍යාපෘතියක් සැකසීමට රුහුණු සරසවියේ උද්භිද විද්‍යා අංශය සැලසුම් කැර ඇත . කිරල ශාකයෙන් මේ වනවිට ප්‍රයෝජනයට ගැනෙනුයේ බෝතල් මූඩි සැකසීම හා ඉතා අල්ප වශයෙන් එහි ගෙඩිවලින් පානයක් සකස්කැර ගැනීම පමණි . ඉතා පෝෂ්‍යදායි පානයක් හැටියට සකස් කැර ගත හැකි කිරල ගෙඩි පිළිබඳව සැලකිලිමත් වූ රුහුණු සරසවියේ උද්භිද විද්‍යා අංශයේ ජ්‍යෙෂ්ඨ කථිකාචාර්ය එල් . පී . ජයතිස්ස මහතා ඇතුළු කණ්ඩායම මේ පිළිබඳව පුරා වසර 2 1/2ක් පමණ පර්යේෂණ යෙදුණහ . කිරල ගෙඩියේ කහට රසය ඉවත් කිරීම පිළිබඳ නොදැනුවත්කම කිරල බහුල වශයෙන් පලතුරු බීමක් ලෙස යොදා ගැනීමට ඇති බාධකය යි . කිරල යුෂ යොදා අයිස් ක්‍රීම් හා කල්තබා ගත හැකි පානයක් සැකසීමට හැකි වී ඇති අතර කිරල යුෂ විටමින් " සී " ඇති බහුල පානයකි . කිරල ශාකය වැවෙන ප්‍රදේශවල ජනතාවට මෙම ගෙඩි එකතු කොට අලෙවි කළ හැකිවීම ද මෙම කඩොලාන ආරක්ෂා වීමෙන් පාරිසරික සුරක්ෂිත භාවය ද ඇතිවේ . මෙම නිෂ්පාදනවල දී රසකාරක හෝ වර්ණකාරක යෙදීමක් අවශ්‍ය නොවන නිසා බිය සැක නොමැති ව පරිහරණය කළ හැකි වේ . මෙම නිෂ්පාදනය පිළිබඳ පේටන්ට් බලපත්‍රය ද රුහුණු සරසවිය විසින් ලබාගෙන ඇත . හස්ත කර්මාන්ත ප්‍රදර්ශනයේ ත්‍යාග ප්‍රදානය හෙට ජාතික ශිල්ප සභාව 2003 වර්ෂයේ පැවැත්වූ ශිල්ප 2003 ජාතික හස්ත කර්මාන්ත ප්‍රදර්ශනයේ සම්මාන ත්‍යාග හා සහතික ප්‍රදානය හෙට ( 22 ) පස්වරු 2ට කොළඹ නව නගර ශාලාවේ දී පැවැත්වෙයි . මෙම උත්සවයට මහාචාර්ය ජී . එල් . පීරිස් බන්දුල ගුණවර්ධන යන ඇමැතිවරු ඇතුළු කලා ශිල්පීහු රැසක් සහභාගි වීමට නියමිත ය . අංශ 28ක නිර්මාණ , ජාතික ප්‍රදර්ශනය සඳහා ඉදිරිපත් කොට තිබූ අතර සමස්ත තරගයේ ජයග්‍රාහකයන් තිදෙනාට හා තරග අංශ 28ක ප්‍රථම ස්ථානයට පත් වූවන්ට විස්කම් රන්සිළු සම්මාන , ත්‍යාග හා සහතික පත් පිරිනැමේ . හස්ත කර්මාන්ත අංශයේ උන්නතියට කළ මෙහෙවරට නත්තරම්පොත කලාපුරයේ එම් . පී . දේවේන්ද්‍ර කලා ශිල්පියා ජීවිතයේ එකම වරක් ලැබිය හැකි විස්කම් රන්සිළු ස්වර්ණ සම්මානය පිරිනැමේ . ප්‍රවීණ නළු ජෝ අබේවික්‍රම ද විස්කම් රන්සිළු ගෞරව සම්මානයක් ලැබීමට නියමිත ය . මෙහි දැක්වෙනුයේ සමස්ත තරගයේ ප්‍රථම ස්ථානය දිනූ මඩවල මැදහින්නවත්තේ ගාමිණී ප්‍රේමසිංහ ශිල්පියා ඉදිරිපත් කළ පිත්තල බන්දේසිය යි . කාසල්රි - මාවුස්සාකැලේ ජල ධාරිතාව සියයට 16ට බසී ! ! ජල විදුලිය දිය හැක්කේ තව දින 09ට යි නිහාල් පී . අබේසිංහ මේ දිනවල පවතින දැඩි නියඟය නිසා , විදුලිය නිපදවීමට ජලය ලබාගන්නා කාසල්රී , මාවුස්සාකැලේ ආදී ජලාශවල ජල ධාරිතාව 16 . 5% දක්වා පහත වැටී ඇති අතර එම ජලය ප්‍රමාණවත් වන්නේ මුළු රටට ම දින 9කට අවශ්‍ය ජල විදුලිය නිපදවීමට පමණක් බව ලංකා විදුලි බල මණ්ඩලය කියයි . එහෙත් රටට අවශ්‍ය මුළු විදුලිය ප්‍රමාණයෙන් 65%ක් පමණ ඩීසල් විදුලි බලාගාර මගින් නිපදවන බැවින් ඉදිරියේ දී විදුලිය කපා හැරීමත් සිදු නොවනු ඇතැයි , මණ්ඩලයේ ප්‍රකාශකයෙක් " සිළුමිණට " කීය . මේ අතර කොළඹ හා ඒ අවට ප්‍රදේශවලට ජලය ලබා දීම පෙරට වඩා සතුටුදායක ලෙස කරගෙන යාමට දැන් අවස්ථාව ලැබී ඇතැයි ජාතික ජලාප්‍රවාහන හා ජල සම්පාදන මණ්ඩලය කියයි . සුළු වර්ෂාවක් කැලණි ගඟේ ඉහළට හා කලටුවැව හා ලබුගම ජලාශවලට ලැබීමත් , කැලණි ගඟේ ඉදිකළ තාවකාලික වැලි වේල්ල මගින් කරදිය ගලා ඒම වැළැකීමත් , මීට හේතු වී ඇති බව ද ජලසම්පාදන මණ්ඩලයේ ඉහළ නිලධාරියෙක් " සිළුමිණට " කීය . ඡන්ද පැමිණිලි දැන් 628ක් කීර්ති මෙන්ඩිස් මැතිවරණ ප්‍රචණ්ඩ ක්‍රියා හා නීති රීති කඩකිරීම් සම්බන්ධයෙන් පොලිස් මූලස්ථානය වෙත සිකුරාදා ( 19 ) උදෑසන වන විට ලැබී තිබූ මුළු පැමිණිලි සංඛ්‍යාව 628 දක්වා ඉහළ නැග තිබේ . මින් ඡන්ද පැමිණිලි 217ක් ම ලැබී ඇත්තේ එක්සත් ජනතා නිදහස් සන්ධානයෙනි . ඡන්ද පැමිණිලි 500ක් ම ප්‍රචණ්ඩ ක්‍රියා පිළිබඳ පැමිණිලි වන අතර 128 මැතිවරණ නීති රීති උල්ලංඝනය කිරිම් වේ . එක්සත් ජාතික පෙරමුණෙන් ඡන්ද පැමිණිලි 161ක් ද , පොදු ජන පෙරමුණෙන් 25ක් ද , ජනතා විමුක්ති පෙරමුණෙන් 69ක් ද වෙනත් පැමිණිලි 156ක් ද මේ අතර වේ . නැගෙනහිරින් මිනීමැරුම් තුනක් වාර්තා වී ඇති අතර පසුගියදා සමන්තුරේ ඇති වූ මිනීමැරුම් පසුපස දේශපාලන පසුබිමක් ඇත්දැයි යන්න සෙවීම සඳහා පොලිසිය මේ වන විටත් පරීක්ෂණ කටයුතු සිදු කරමින් සිටින බව පොලිස් මූලස්ථානය කියයි . තැපැල් ඡන්ද විමසීම බදාදා – බ්‍රහස්පතින්දා සුනිල් දයා අල්විස් අප්‍රේල් මස 2වැනි දින පැවැත්වෙන මහ මැතිවරණයේ තැපැල් ඡන්ද විමසීම් මාර්තු 24 – 25 දෙදින තුළ සිදු කිරීමට නියමිත ය . තැපැල් ඡන්ද සඳහා මෙවර සුදුසුකම් ලබා සිටින ඡන්දදායක සංඛ්‍යාව 2 , 86 , 624කි . මෙම තැපැල් ඡන්ද පත්‍රිකා අදාළ සහතික කිරීම් නිලධාරීන් වෙත බෙදාහැරීම විශේෂ රක්ෂණ ක්‍රම යටතේ ඉකුත් 17වැනිදා සිට ආරම්භ කොට තිබේ . ඉකුත් සිකුරාදා ( 19වැනිදා ) වනවිට තැපැල් ඡන්ද පත්‍රිකාවලින් සියයට 75ක් ම පමණ බෙදාහැරීමට හැකි වී තිබෙන බවත් ලබන 23වැනිදා වනවිට මෙම සියලුම තැපැල් ඡන්ද පත්‍රිකා බෙදාහැරීම සිදුකොට අවසන් කිරීමට හැකි වන බව තැපැල්පති කේ . ඒ . එස් . සේනාධීර මහතා " සිළුමිණට " කීය . දැනට බෙදාහැරීම නියමිතව තිබෙන්නේ කළුතර ගම්පහ ආදී දිස්ත්‍රික්කවල තැපැල් ඡන්ද පත්‍රිකා බව ද ඔහු පැවසී ය . මේ අතර නිල ඡන්ද දැන්වීම් පත්‍රිකා බෙදාහැරීමේ කටයුතු ද ඉකුත් 18වැනිදා සිට තැපැල් දෙපාර්තමේන්තුව මගින් ආරම්භ කොට ඇත . ඒවායින් ද ලැබුණ ප්‍රමාණයෙන් සියයට 15ක් සිකුරාදා දහවල් වනවිට බෙදා හැර තිබේ . ලබන 25වැනිදා දක්වා ම මෙම නිල ඡන්ද දැන්වීම් පත්‍රිකා බෙදාහැරීම අඛණ්ඩව සිදු කිරීමට ද තැපැල් දෙපාර්තමේන්තුව පියවර ගෙන ඇත . මෙම ඡන්ද කාඩ්පත් බෙදාහැරීමේ දී සතියේ දිනවල නිවෙස්වලින් බැහැරව සිටි අයගේ ද යහපත තකා අද ( 21වැනිදා ) ඉරිදා දින විශේෂ තැපැල් සේවාවක් මගින් ඡන්ද කාඩ්පත් බෙදා හැරීමක් ද සිදු කරන බව ද තැපැල්පතිවරයා කී ය . 2004 මහ මැතිවරණය දේශීය නිරීක්ෂකයන් විසි පන්දාහක් : විදේශීය නිරීක්ෂකයන් 125ක් මෙන්දක අබේසේකර ලබන අප්‍රේල් දෙවන සිකුරාදා පැවැත්වෙන පාර්ලිමේන්තු මහ මැතිවරණය නිරීක්ෂණය කිරීම සඳහා දේශීය නිරීක්ෂකයන් විසිපන්දහසක් සහ විදේශීය නිරීක්ෂකයන් එකසිය විසිපස්දෙනෙකු යෙදවීමට පැෆරල් සංවිධානය සහ මැතිවරණ ප්‍රචණ්ඩ ක්‍රියා නිරීක්ෂණය කිරීමේ මධ්‍යස්ථානය සියලු කටයුතු සූදානම් කරමින් සිටියි . මෙරට මැතිවරණ දිස්ත්‍රික්ක විසිදෙක ආවරණය වන පරිදි පිහිටුවන ඡන්ද මධ්‍යස්ථාන දහදහස් හයසියයක් ආවරණය කිරීම සඳහා පැෆරල් සංවිධානය ඡන්ද නිරීක්ෂකයන් විසිදහසක් යෙදවීමට බලාපොරොත්තු වන අතර එක් ඡන්ද මධ්‍යස්ථානයක් ආවරණය කිරීමට නිරීක්ෂකයන් දෙදෙනෙකු යෙදවීම තම අධිෂ්ඨානය බව පැෆරල් සංවිධානයේ විධායක අධ්‍යක්ෂ කිංස්ලි රොද්‍රිගෝ මහතා " සිළුමිණට " හෙළි කළේ ය . පැෆරල් සංවිධානයේ ආරාධනයෙන් විදේශ මැතිවරණ නිරීක්ෂකයන් සියදෙනෙකු මැතිවරණ දිනයේ දී මැතිවරණ දිස්ත්‍රික්ක විසිදෙක ආවරණය කිරීමට නියමිතයි . මේ අතර විකල්ප ප්‍රතිපත්ති කේන්ද්‍රය මෙහෙයවන මැතිවරණ ප්‍රචණ්ඩත්ව නිරීක්ෂණ මධ්‍යස්ථානය මැතිවරණ දිනයේ දී දේශීය නිරීක්ෂකයන් පන්දහසක් සහ විදේශ නිරීක්ෂකයන් විසිපස්දෙනෙකු මැතිවරණ නිරීක්ෂණ කටයුතු සඳහා යෙදවීමට සූදානමින් සිටින අතර එම කටයුතු මෙහෙයවීම සඳහා මැතිවරණ ක්ෂේත්‍ර නිලධාරීන් එකසිය හැටදෙනෙකු යෙදවීමට බලාපොරොත්තු වෙයි . එයට අමතරව මැතිවරණ දිනයේ දී ජංගම නිරීක්ෂණ කණ්ඩායම් විසිපහක් තමන් යොදවන අතර මැතිවරණ නිරික්ෂකයන් පුහුණු කිරීම මේ වනවිට ආරම්භ කර ඇති බව මැතිවරණ ප්‍රචණ්ඩ ක්‍රියා නිරීක්ෂණය කිරීමේ මධ්‍යස්ථාන ප්‍රකාශකයෙක් " සිළුමිණට " පැවසී ය . ජවිපෙ විරෝධය මතු කිරීම ගැන ඇතුළතින්ම විරෝධයක් . ජනතා විමුක්ති පෙරමුණට එරෙහි මහජන විරෝධයක් මතු කිරීම් අරමුණින් සහ ජනාධිපතිනියට එරෙහි එක්සත් ජාතික පක්ෂය දියත් කර තිබෙන ප්‍රචාරක දැන්වීම් වැඩපිළිවෙළට එරෙහිව පක්ෂ අභ්‍යන්තරයෙන්ම විරෝධතා මතු වී ඇති බව සිරිකොත ආරංචි මාර්ගවලින් වාර්තා වෙයි . විද්‍යුත් සහ මුද්‍රිත මාධ්‍ය මඟින් ජ. වි. පෙට එරෙහිව ගෙන යන මෙම ප්‍රචාරක වැඩපිළිවෙළ දැන්වීම් කලාවේ සම්මත සම්ප්‍රදායන් බිඳ දමමින් සමස්ත එජාප ප්‍රචාරක වැඩ පිළිවෙළට දේශපාලන මඩ ගොහොරුවකට ඇද දමා ඇති බව එජාප ජ්‍යෙෂ්ඨ නායකයන් කිහිපදෙනෙකු ම එජාප නායකත්වයට පෙන්වා දී ඇති බව වාර්තා වෙයි . ජවිපෙ මෙන්ම සමස්ත කාන්තා පරපුරට ම අපහාස කරමින් ජනාධිපතිනිය ඉලක්ක කර ගනිමින් නිර්මාණය කර තිබෙන එජාප ප්‍රචාරක දැන්වීම් මගින් මධ්‍යස්ථ ඡන්දදායකයන්ට එජාප දෙසට දිනාගැනීමට ඇති අවස්ථාවන් වඩාත් සීමා කරන බව ඔවුන් රනිල් වික්‍රමසිංහ අගමැතිවරයාට පෙන්වා දී තිබේ . පසුගිය 18වන බ්‍රහස්පතින්දා මුද්‍රිත මාධ්‍යයන්හි එජාපය පළ කළ " ඔවුන්ගේ දේශපාලනය ඝාතන දේශපාලනය ද ? " දැන්වීමෙහි ජවිපෙ විසින් ඝාතන කළේ බවට චෝදනා කරමින් ඉදිරිපත් කර තිබෙන දේශපාලනඥයන් අතර ලලිත් ඇතුලත්මුදලි මහතාගේ නම ඇතුළත් කිරීම මඟින් එජාප ප්‍රචාරක ව්‍යාපාරය ම දැඩි ලෙස හෑල්ලු වී ඇති අතර විශ්වසනීයත්වය ද බිඳ වැටී ඇති බව එම එජාප ජ්‍යෙෂ්ඨයන් පිරිස සිය නායකත්වයට පෙන්වා දී ඇති බව සිරිකොත ආරංචි මාර්ගවලින් වාර්තා වෙයි . ජවිපෙට එරෙහි එජාප ප්‍රචාරක වැඩපිළිවෙළ මෙහෙයවන ලෙසට " ෆීනික්ස් " දැන්වීම් සමාගමට එජාපය විසින් ආරාධනා කර ඇති නමුත් එජාප කෘත්‍යාධිකාරි මණ්ඩල සාමාජිකයකු වන එම සමාගමේ අධිපතිවරයා එම ආරාධනය තරයේ ප්‍රතික්ෂේප කර ඇති බව ද වාර්තා වෙයි . ඉන් පසුව ජවිපෙ විරෝධි ප්‍රචාරක වැඩපිළිවෙළ කොළඹ කොල්ලුපිටියේ පිහිටි මෙරට පැරැණි දැන්වීම් සමාගමකට භාරදී තිබේ . නිරීක්ෂකයන්ට රු . අටකෝටියක් අප්‍රේල් 2වැනි දින පැවැත්වෙන මහ මැතිවරණය සාධාරණ හා නිදහස්ව පැවැත්වෙනවාදැයි නිරීක්ෂණය කිරීම සඳහා ඇමෙරිකාව , ජපානය සහ නෙදර්ලන්තය යන රටවලින් රුපියල් කෝටි 8කට ආසන්න මුදලක් මෙරටට ලැබී ඇත . මැතිවරණ නිරීක්ෂණ කටයුතු සඳහා මෙතෙක් ලැබී ඇති විශාල ම මුදල් ප්‍රමාණය වන මෙම මුදල් ලබා දී ඇත්තේ පැෆරල් සංවිධානය හා මැතිවරණ ප්‍රචණ්ඩ ක්‍රියා නිරීක්ෂණ මධ්‍යස්ථානය යන ආයතන දෙකට ය . ඇමරිකාව රුපියල් කෝටි 6ක් ද නෙදර්ලන්තය රුපියල් 60 ලක්ෂයක් ද , ජපානය රුපියල් 60 ලක්ෂයක් ද මෙම සංවිධාන දෙකට ලබා දී තිබේ . පෝස්ටර් නීතිය අකුරට : අච්චු කන්තෝරු අමාරුවට මැතිවරණ පෝස්ටර් ව්‍යාපාරය සම්පූර්ණයෙන් ම වාගේ වළක්වාලීමට පොලිසිය පියවර ගැනීම නිසා වෙන වතාවල මෙන් රුපියල් ලක්ෂ ගණනින් කඩදාසි මෙරටට ගෙන්වා කීපගුණයක් ලාභ තබාගෙන මැතිවරණය ආසන්නයේ විකිණීමට සැලසුම් කළ මුද්‍රණ ආයතන හිමියෝ බලාපොරොත්තු සුන්වූ තත්වයකට පත්ව ඇතැයි වාර්තා වේ . මේ නිසා අධික ලාබ කෙසේ වෙතත් කීයක් හෝ තියාගෙන මෙම කඩදාසි තොග විකුණා දැමීමට එම මුද්‍රණ ශාලා හිමියන් මේ දිනවල උත්සුක වී සිටින බව ද දැන ගන්නට ඇත . පෝස්ටර් තහනම් නීතිය ක්‍රියාත්මක කරමින් අවස්ථා කීපයක ප්‍රවාහනය කරමින් තිබූ පෝස්ටර් තොග ද පොලිසිය විසින් අත්අඩංගුවට ගැනීම නිසා මැතිවරණ අපේක්ෂකයන් මෙවර පෝස්ටර් මුද්‍රණය සඳහා වැඩි උනන්දුවක් නොදක්වන බව ද කියති . කෝටි පන්සීයේ සහනදායී ණය කෝටිපතියන්ට ම දීලා ! ( පෝද්දල ජයන්ත ) මෙරට සුළු හා මධ්‍ය පරිමාණ කර්මාන්තකරුවන් නඟාසිටුවීම සඳහා ඔවුන්ට අඩු පොලී අනුපාත යටතේ සහනදායි ණය පහසුකම් සැපයීම පිණිස 2002 වසරේ දී ආසියානු සංවර්ධන බැංකුව ලබා දී ඇති රුපියල් කෝටි පන්සිය අසු අටක ( ඇමෙරිකානු ඩොලර් මිලියන හැටක ) මුදලින් සියයට අනුවක් ම ලබා දී ඇත්තේ මහා පරිමාණ කර්මාන්තකරුවන්ට බව වාර්තා වේ . ශ්‍රී ලංකා රජයත් - ආසියානු සංවර්ධන බැංකුවත් 2000 වසරේ දී අත්සන් කරන ලද ගිවිසුමකට අනුව මෙරට සුළු හා මධ්‍ය පරිමාණ කර්මාන්ත වැඩි දියුණු කිරීම පිණිස මෙම ණය මුදල ලබා දී ඇත්තේ සියයට එකක පොලී අනුපාතයක් මත ය . මෙම ණය මුදල ව්‍යාපාර සංවර්ධන කර්මාන්ත ප්‍රතිපත්ති හා ආයෝජන ප්‍රවර්ධන අමාත්‍යාංශය මගින් සුළු හා මධ්‍ය පරිමාණ කර්මාන්තකරුවන්ට ලබා දීමට නියමිතව තිබුණි . එහෙත් එම ණය ලබා දී ඇත්තේ අමාත්‍යාංශයේ ඉහළ නිලධාරියකුගේ පෞද්ගලික අභිමතය පරිදි බව වාර්තා වේ . සුළු හා මධ්‍ය පරිමාණ කර්මාන්තකරුවන්ට ලබා දීමට නියමිත වූ මෙම ණය මුදලින් 2003 දෙසැම්බර් වන විට රුපියල් එකසිය විසිතුන් කෝටි අනුහතර ලක්ෂයක් මුදා හැර ඇත්තේ රුපියල් කෝටිය ඉක්මවූ ණය මුදල් වශයෙනි . මෙහි දී රුපියල් 50 , 000 දක්වා වූ කුඩා ණය මුදල් ලබා දී ඇත්තේ කුඩා ව්‍යාපාරිකයන් හයදෙනකුට රුපියල් ලක්ෂ තුනක් පමණි . රුපියල් ලක්ෂ පහක් දක්වා වන ඉල්ලීම් සඳහා ලබා දී ඇති ණය මුදල් ප්‍රමාණය රුපියල් හතළිස් තුන්කෝටියකි . මෙම ණය ව්‍යාපෘතිය වර්ෂ 2006 දක්වා ක්‍රියාත්මක කිරීමට නියමිතව තිබු අතර ජනාධිපතිනිය අමාත්‍යාංශ තුනක් පවරා ගැනීමත් සමඟ වහාම ක්‍රියාත්මක වෙමින් 2004 මාර්තු දෙවන සතිය වන විට මුළු ණය මුදලට එනම් රුපියල් කෝටි පන්සිය අසු අට ම ණය වශයෙන් මුදා හැරීමට අවශ්‍ය අනුමත කිරීම් සිදුකර තිබේ . රජය විසුරුවා හරින අවස්ථාව වන විට රුපියල් කෝටි හාරසිය අනුනමයක මුදලක් අනුමත කර තිබු අතර , ඉතිරි රුපියල් කෝටි අසු අට පෙබරවාරි මාසයේ දී කඩිමුඩියේ අනුමත කර තිබේ . රුපියල් කෝටි අසු අටක් මාසයක් වැනි සුළු කාලයක දී මුදාහැරීමට පියවර ගැනීම පිළිබඳ බලවත් සැකයක් මතුවී තිබේ . පසුගිය පොදු පෙරමුණු රජය සමයේ ආසියානු සංවර්ධන බැංකුවේ අනුග්‍රහය මත සුළු හා මධ්‍ය පරිමාණ කර්මාන්ත ක්ෂේත්‍රයේ උන්නතිය වෙනුවෙන් සැලසුම් සම්පාදනය සඳහා ධවල පත්‍රිකාවක් සකස් කිරීමට ආචාර්ය සමන් කැලේගම මහතාගේ සභාපතිත්වයෙන් ජනාධිපති කාර්ය සාධන බලකායක් පිහිටුවනු ලැබී ය . එම කාර්ය සාධන බලකායේ අවසන් වාර්තාව වර්ෂ 2002 ජනවාරි මාසයේ දී රජයට භාරදී ඇතත් මෙතෙක් එම වාර්තාව පිළිබඳ කිසිදු සැලකිල්ලක් දන්වා නැත . ඉහත රුපියල් කෝටි 388 ණය මුදලට අදාළ වැඩසටහන් අධීක්ෂණය කිරීම සඳහා අමාත්‍යාංශය වෙන වෙන ම ඒකක කිහිපයක් පැවැතිය ද අමාත්‍යාංශ ඉහළ බලධාරියා ඊට සැලකිල්ලක් නොදක්වමින් තමන්ගේ පෞද්ගලික ව්‍යාපෘතියක් බව ණය ව්‍යාපෘතිය හසුරුවා ඇත . මීට අමතරව ඉහත ණය වැඩසටහන යටතේ ව්‍යාපාර සංවර්ධන සේවා ආයතනය සඳහා පහසුකම් සැලසීමට ආසියානු සංවර්ධන බැංකුව රුපියල් කෝටි 25ක මුදලක් ලබා දී ඇති අතර ශ්‍රී ලංකා රජය ද රුපියල් කෝටි 2ක මුදලක් ලබා දී ඇත . මෙම වැඩසටහන සඳහා අමාත්‍යාංශයේ කිසිදු නිලධාරියකු සම්බන්ධ කරගෙන නැති අතර ඇමෙරිකානු ජාතිකයකුගේ උපදේශකත්වයෙන් කටයුතු කරන බව දැනගන්නට තිබේ . මෙම ව්‍යාපෘතියේ වගකීම ශ්‍රී ලංකා ව්‍යාපාර සංවර්ධන මධ්‍යස්ථානයට වන අතර එම ආයතනයට රට පුරා විහිදුනු ව්‍යාපෘතියක් කිරීමට පහසුකම් නොමැති බව ද අමාත්‍යාංශ ආරංචි මාර්ග කියයි . මෙම සේවා ආයතනය මුදල් අමාත්‍යාංශයේ ඉහළ නිලධාරියකුට අයත් ආයතනයක් බව ද පැවසේ . ඊශ්‍රායල් මිසයිල ප්‍රහාරයකින් පලස්තීනුවන් 41ක් නසිති රෆාහි දී ය දින 3ක් තිස්සේ ගාසා තීරයට දැඩි ප්‍රහාර එල්ල කරන ඊශ්‍රායල් හමුදා ඊයේ සරණාගත කඳවුරක් තුළට එල්ල කළ මිසයිල ප්‍රහාරයකින් පලස්තීන ජාතිකයන් 41 දෙනකු මිය ගොස් ඇතැයි සිද්ධිය ඇසින් දුටුවන් පවසා තිබේ . අන්තර්ජාතික විරෝධතා මෙන්ම අමෙරිකාව විසින් කර තිබෙන තරවටු ද නොතකා , ඊශ්‍රායල් ප්‍රහාරක යානා විසින් පෙරේදා එල්ල කළ මේ ප්‍රහාරයට , ළමයින් සෑහෙන සංඛ්‍යාවක් ද ගොදුරු වී ඇතැයි ප්‍රකාශ වී තිබේ . ප්‍රහාරය පිළිබඳව ඊශ්‍රායල් හමුදා වෙතින් මෙතෙක් කිසිදු ප්‍රකාශයක් කෙරී නැති අතර , මිය ගිය සහ තුවාල ලැබූවන් පිළිබඳ තොරතුරු ද මේ වන තෙක් මුළුමනින් ම ලැබී නැතැයි මාධ්‍ය වාර්තාවල සඳහන් විය . රොයිටර් කුමන ක්‍රමයකින් හෝ ත්‍රස්තවාදීන් වනසා දමනවා - මුෂාරෆ් ඉස්ලාමාබාද්හි දී ය පකිස්තානයේ කැළෑබඳ ගෝත්‍රික පෙදෙස්වල සැඟවී සිටින අල් - කයිඩා සටන්කාමීන් , දේශපාලන ක්‍රියාමාර්ගවලින් නොහැකි වුවහොත් හමුදාමය පියවර තුළින් හෝ විනාශ කර දමන බවට , ජනාධිපති පර්වේස් මුෂාරෆ් පෙරේදා ප්‍රතිඥා දුන්නේ ය . ත්‍රස්තවාදය මුලිනුපුටා දැමීම සඳහා පාකිස්තානය දියත් කර ඇති මෙහෙයුම් , භීෂණයට එරෙහි ව තමන් විසින් ඇති කර ගත් එකඟතාවයක් ලෙස වරදවා වටහා නොගන්නැයි ද එරට අර්ධ ස්වයං පාලන පෙදෙස්වල වෙසෙන සිය ගණන් විදේශික සටන්කාමීන් අත්අඩංගුවට ගැනීම තම අලුත් ම උත්සාහය යැයි ද ඉස්ලාමාබාද් නුවර පැවැති ආරක්ෂක සමුළුවක් අමතමින් මුෂාරෆ් තවදුරටත් පැවසීය . පාකිස්තානය සහ ඇෆ්ගනිස්ථානය අතර වනගත ගෝත්‍රික ප්‍රදේශවල සැඟවී සිටින අල් - කයිඩා සටන්කාමීන්ට , එම පෙදෙස්වලින් ඉවත් වීම හෝ යටත් වීම සඳහා මීට කලින් පාකිස්තාන රජය විසින් කිහිප වරක් ම අවශ්‍ය දින නියම කර තිබිණ . අමෙරිකාව දියත් කර ඇති ත්‍රස්තවාදයට එරෙහි සංග්‍රාමයේ ප්‍රධානතම හවුල්කරු වන්නේ පාකිස්තාන ජනාධිපතිවරයායි . රොයිටර් ඉරාක පරිපාලනය තුළ කලබැගෑනියක් අමෙරිකා හමුදා සහ ඉරාක පොලීසිය චලාබිගේ නිවෙස වටලයි බැග්ඩෑඩයේ දී ඉරාක ජාතිකයන්ට බලය පැවරීමේ දිනය අත ළඟට ම පැමිණ තිබිය දී අලුත් කලබැගෑනියක් මතු කරමින් අමෙරිකානු හමුදාව , ඉරාක පොලීසිය සමග එක්ව පෙරේදා ඉරාක පාලක මණ්ඩල සාමාජික අහමඩ් චලාබිගේ මූලස්ථානය හා නිවස වටලා තිබේ . ඉරාකයේ ඉහළ පෙළේ අමෙරිකානු හිතවාදියෙකු ලෙස සැලකුණු චලාබිගේ මූලස්ථානය හා නිවස වැටලීමට ලක් කැර ඇත්තේ රජයේ වාහන සොරා ගැන්ම සම්බන්ධයෙන් අවශ්‍ය පුද්ගලයන් අත්අඩංගුවට ගැන්මට යොදා ගන්නා වරෙන්තු නියෝගයක් යටතේ බව ඉරාක විනිසුරු හසාන් මෝතීන් කියා තිබේ . එහෙත් අමෙරිකානු වාර්තාවකින් පැවසී ඇත්තේ අමෙරිකානුවන්ගේ ජීවිතවලට තර්ජනයක් විය හැකි සංවේදී රහස් තොරතුරු චලාබි විසින් ඉරානයට ලබා දී ඇති බව ය . කලෙක දී බුෂ් පරිපාලනයෙන් චලාබි සැලකී තිබුණේ ඉරාකයේ ජාතික නායකයෙකු බවට පත් විය හැකි පුද්ගලයෙකු ලෙස ය . වැටලීමෙන් පසු චලාබි පවසා ඇත්තේ ඉරාක ජාතිකයන්ට බලය පැවරීමේ දී අමෙරිකාවෙන් සැලසුම් කැර තිබෙන ප්‍රමාණයට වැඩි බලයක් ඔහු ඉල්ලා තිබෙන බැවින් ඔහු ග්‍රහණයට ගැන්මේ අටියෙන් වැටලීම සිදු කළ බව ය . අමෙරිකානු සෙබළුන් හා ඉරාක පොලීසිය සිය ඉරාක ජාතික කොංග්‍රසයේ මූලස්ථානය හා යාබද නිවාස කීපයකට ම මුද්‍රා තැබූ බවත් , එහි තිබූ පරිගණක , ලිපි ගොනු කුරාණයේ පිටපතක් හා වෙනත් පුද්ගලික දෑ ගෙන ගිය බවත් චලාබි කීවේ ය . " මා සිටියේ තද නින්දේ . දොර විවර කළ විට ආයුධ සන්නද්ධ ව පොලීසිය ඇතුල් වුණා " යැයි පවසන ඔහු , තම රටේ ජනතාවට නිදහසේ කටයුතු කිරීමට ඉඩ දිය යුතු බවත් ඉරාක ජනතාවට ඔවුන්ගේ රටේ කටයුතු මෙහෙයවීමට කාලය උදා වී ඇති බවත් පවසා ඇත්තේ අමෙරිකාව සමග මතු ව ඇති මතභේදය තවත් උග්‍ර කරමිණි . චලාබි මෙන්ම ඉරාක අතුරු පාලක මණ්ඩලයට අමෙරිකාවෙන් පත් කැරුණු සෙසු සාමාජිකයන් ද අමෙරිකාවේ ඉරාක ප්‍රතිපත්තිය පිළිබඳව නොසතුට පල කැර තිබිණ . කෙසේ වෙතත් මෙම වැටලීමේ දී කිසිවකු අත්අඩංගුවට ගෙන නැත . මෙම වැටලීම සිදු ව ඇත්තේ චලාබිගේ ඉරාක ජාතික කොංග්‍රසයට මාසිකව ලබා දෙන අරමුදල ඩොලර් 340000කින් පෙන්ටගනය කපා දමා ඇති බව අමෙරිකානු බලධාරින් විසින් ප්‍රකාශ කැර දෙදිනකට පසු ය . මෙම මුදල් ගෙවන ලද්දේ එම පක්ෂය විසින් රැස් කරන රහස් තොරතුරු වෙනුවෙනි . බැග්ඩෑඩයේ අමෙරිකානු නිලධාරීන් පවසන්නේ එම වැටලීම ඉරාක අභ්‍යන්තර කටයුත්තක් බව ය . රොයිටර් පාකිස්තාන සහ කාශ්මීර සාම ක්‍රියාවලියට නව අගමැතිගේ න්‍යාය පත්‍රයේ ප්‍රමුඛ තැනක් නවදිල්ලියේ දී ඉන්දීය අගමැති ලෙස අද දිවුරුම් දෙන මන් මෝහන් සිං පකිස්තානය සමග අරඹා ඇති සාම ක්‍රියාවලිය ඉදිරියට ගෙන යාම හා කාශ්මීර අර්බූදය විසඳීමට සාකච්ඡා කිරීම වෙනුවෙන් ඉහළ ම ප්‍රමුඛත්වයක් ලබා දෙන බව පවසන අතර ම දිළිදුකම දුරැලීම වෙනුවෙන් කැප වන බව ද ප්‍රකාශ කැර තිබේ . නව රජයේ ස්ථාවරත්වය ගැන සැකයක් නැති බව සඳහන් කරන ඔහු , සියළු අසල්වැසි රටවල් සමග මිත්‍රශීලී සබඳතා පවත්වා ගැනීමට කටයුතු කරන අතර සෙසු සියල්ලටමත් වඩා පාකිස්තානය එහි දී මුල් තැනක් ගන්නා බව කීවේය . ඉන්දු - පකිස්තාන ඉතිහාසයේ අවාසනාවන්ත සිද්ධි මතින් මතු ව තිබෙන අර්බූද විසඳා ගැන්මට අවශ්‍ය ක්‍රමවේදයන් සොයා ගත යුතු බවත් , පසුගිය සිද්ධි අතීතයට මුසු කැර දැමිය යුතු බවත් පැවසූ ඔහු , අනාගතය දෙස අපේක්ෂා සහගත ව බැලිය යුතු අතර , එය කළ නොහැක්කක් නොවන බව ප්‍රකාශ කළේ දැනට 15 වසරකට පෙර දී බර්ලින් තාප්පය බිඳ දැමේ යැයි කිසිවකු විශ්වාස කෙළේ දැයි ප්‍රශ්න කරමිනි . මන් මෝහන් සිංගේ මෙම ප්‍රකාශය පකිස්තානයේ මහත් ප්‍රසාදයට ලක් වී ඇත . එය ඉන්දීය නව නායකත්වය හා පාකිස්තානය අතර ඵලදායි එක් වීමක යහපත් ඇරඹුම පිළිබිඹු කරන බව පාකිස්තාන විදේශ අමාත්‍යාංශයෙන් ප්‍රකාශ වී ඇත . කෙසේ වෙතත් දෙරට අතර සාකච්ඡා ඉදිරියට යනු ඇති නමුදු එහි ස්වභාවයේ වෙනසක් සිදු වනු ඇතැයි විශ්ලේෂකයන් පෙන්වා දී තිබේ . කාශ්මීර් ප්‍රශ්නය සම්බන්ධයෙන් ද අදාල කණ්ඩායම සමග සාකච්ඡා පවත් වන බව සිං පවසා ඇත . ඒ සමග ම ඉන්දීය ආර්ථිකය ගැන අවධානය යොමු කරමින් ඉන්දියාවට දැන් " ශක්තිමත් රාජ්‍ය හා පෞද්ගලික අංශයක අවශ්‍යතාවය මතු ව ඇතැයි " ඔහු කීය . ඛනිජ තෙල් හා ගෑස් ආයතන ඇතුලත් ලාබදායි රාජ්‍ය ව්‍යාපාර විකිණීම පිළිබඳ අදහස ඔහු බැහැර කළේ ය . කම්කරු අයිතීන් රැකිය යුතු බවත් විරැකියාව වර්ධනය වී තිබීම යහපත් තත්ත්වයක් නොවන බවත් ඔහු කීය . 21වන සිය වස ඉන්දීය සිය වසක් බවට පත් කරමින් ග්‍රාමීය ප්‍රදේශ සංවර්ධනය සඳහා ආයෝජනය කරන බව ද ඔහු පැවසීය . පූර්ව වජ්පායි රජයට වඩා කාර්යක්ෂම ව කටයුතු කරමින් අන්තර් වාර්ගික ලේ හැලීම් නතර කිරීමට පියවර ගන්නා බව ද ඔහු කීවේය . ගුජරාටයේ දී දෙවසරකට පෙර 2000ක් ඝාතනය වූ මුස්ලිම් විරෝධී අරගලවලට අදාල නීතිමය ක්‍රියාදාමය අසීමිත ප්‍රමාදයකට ලක් ව තිබීම ඔහු හෙළා දුටුවේ ය . අප වඩාත් ඉවසීමෙන් යුත් ජනතාවක් . එනිසා ම අප ජාති ආගම් මතින් බෙදිය විය යුතු නැහැයි ද ඔහු කීවේය . රොයිටර් ප්‍රාදේශීය මැතිවරණ ප්‍රචණ්ඩ ක්‍රියාවලින් නයිජීරියාවේ 30ක් මරු දකිති ලාගෝස්හි දී . නයිජීරියාවේ බෙන්යු ප්‍රාන්තයේ අවලංගු කරන ලද ප්‍රාදේශීය පාලන මණ්ඩල මැතිවරණය සම්බන්ධයෙන් ප්‍රතිවාදී දේශපාලන පක්ෂ අතර මතු වී තිබෙන ගැටුම් නිසා ඉකුත් සෙනසුරාදා හා ඉරිදා 30 දෙනෙකු පමණ ඝාතනය වී ඇති අතර දෙමසක් තිස්සේ මැතිවරණ ප්‍රචණ්ඩ ක්‍රියාවලින් මිය ගිය සංඛ්‍යාව 100කට වැඩි ප්‍රමාණයක් දක්වා ඉහළ ගොස් තිබේ . නයිජීරියාවේ ආගමික හා වාර්ගික සටන් ද පැවතුණත් මෙම ඝාතන ඊට සම්බන්ධ නැති බව ප්‍රකාශිතය . පාලක ජනතා ප්‍රජාතන්ත්‍රවාදී පක්ෂයේ ආධාරකරුවන් හමුදා ඇඳුමින් සැරසී ට්‍රක්රථ 4කින් පැමිණ ජතෝ - අකා නගරයේ නේවාසිකයන්ට වෙඩි තබා ගොඩනැගිලි විනාශ කැර ඇත . මෙහි දී 30 දෙනෙකු ඝාතනය වී තිබේ . ඉකුත් මාර්තු 27 පැවති ප්‍රාදේශීය මැතිවරණයේ දී සිදු ව ඇති බිය ගැන්වීම් , හොර ඡන්ද දැමීම් හා ප්‍රචණ්ඩ ක්‍රියා නිසා පසු ව එය අවලංගු කැරිණ . එතැන් පටන් ප්‍රධාන ප්‍රතිවාදී පක්ෂ දෙක අතර බහින්බස් වීම් හා ගැටුම් සිදු ව තිබේ . රොයිටර් 13වැනි මරණ සංවත්සර දිනයේ දී සෝනියා , රාහුල් සමග නව අගමැති රාජීව් ගාන්ධි ස්මාරකය වෙත යති නවදිල්ලියේ දී ඉන්දීය කොංග්‍රස් නායිකා සෝනියා ගාන්ධිගේ ස්වාමියා වූ රජිව් ගාන්ධි ඝාතනයේ 13වැනි සංවත්සරය යෙදී තිබුණු ඊයේ ඇය හා අගමැති ලෙස තේරී සිටින මන් මෝහන් සිං , රජිව් ඝාතනය සිදු වුණු දකුණු ඉන්දියාවේ ශී්‍රී පේරුම්බුදුර් වෙත යාමට කලින් සැලසුම් කැර තිබුණ ද සන්ධාන පක්ෂ අතර ඇමති ධූර බෙදීම සම්බන්ධ ප්‍රශ්න විසඳීමට යොමු විය යුතු ව තිබුණෙන් නවදිල්ලියේ පැවති උත්සවවලට පමණක් සහභාගි වූ බව වාර්තා වේ . 