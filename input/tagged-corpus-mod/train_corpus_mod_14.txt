ඉස්ලාමීය වෙබ් අඩවියක ප්‍රකාශයට පත් නිවේදනයකින් මෙබව දක්වා ඇත . " ෂික් යසින්ගේ ලේ නිරපරාදේ නො හැලුණු බව දක්වමින් යුගයේ කෘර ආඥපතියා වන අමෙරිකාව හා ඔවුන්ගේ හිතෛෂීන්ගෙන් පලිගන්නා ලෙස එම සංවිධානය සිය සාමාජිකත්වයෙන් ඉල්ලා ඇත . අල් අන්සාර් ෆෝරම් නම් වෙබ් අඩවියෙහි අදාල නිවේදනය පල විය . ඉස්ලාම් මෙමෝ නම් තවත් වෙබ් අඩවියක ද මෙම ප්‍රකාශනය දැක්වුණු අතර ඊ මේල් මගින් ලත් මෙම ප්‍රකාශනය අරාබි මාධ්‍ය කීපයක් වෙත යොමු කළ බව ඔවුන් කියා තිබේ . ඔසාමා බින් ලාඩන්ගේ අල් - කයිඩා ජාලය සමඟ සම්බන්ධකම් ඇති මුල් කණ්ඩායම ස්පාඤ්ඤ බෝම්බ සිද්ධියේ වගකීම ද බාරගෙන තිබේ . පලස්තීන සටන්කරුවන්ට විශේෂයෙන් හමාස් හා ජිහාඩ් අනුගාමිකයන්ට අප කියන්නේ ඔබේ සැබෑ සතුරා යුගයේ කෘර ආඥාදායකයා වන අමෙරිකාව බවයි . අප එසේ කියන්නේ ෂික් යසින් මරා දැමුණේ අමෙරිකානු මුදල් , අවි ආයුධ හා දේශපාලන හා මාධ්‍ය සහාය ඇතිව බැවිනැයි එම නිවේදනයේ දැක්වේ . මේ ආඥාපතියාට , යුදෙව්වාදී කුරුසයුද්ධයේ සර්පයාට එක්ව පහරදෙමු ලොව හැම බිම් අඟලකම යුදෙව්වෝ සිටිති . පලස්තීනයේ යුදෙව්වන්ට මුදලින් හා මාධ්‍යයෙන් සහාය දක්වන්නේ ඔවුන් ය " යනුවෙන් ද එහි සදහන්ය . යසින් ඝාතනය සඳහා අමෙරිකානු අනුමැතිය ලත් බවට හමාස් සංවිධානයෙන් කැරෙන ප්‍රකාශය අමෙරිකාව ප්‍රතික්ෂේප කැර තිබේ . රොයිටර් පලි ගන්නා බවට පලස්තීනුවෝ සපථ කරති ගාසාහි දී හමාස් නායක අහමඩ් යසින් ඝාතනය ලොව පුරා ආරක්ෂක තත්ත්වය පිළිබඳ බියක් ජනිත කොට ඇති අතර පලස්තීනුවන්ගේ පලිගැනීම් පිළිබඳ තර්ජනයක් මතු කිරීමට තුඩු දී තිබේ . අංශබාගයෙන් රෝද පුටුවට සීමා වූ ජීවිතයක් ගත කළ 67 හැවිරිදි යසින් ඝාතනය සම්බන්ධයෙන් පෙර නො වූ විරූ දරුණු ස්වරූපයකින් පලිගැනීමේ යෙදෙන බව හමාස් සංවිධානය ප්‍රකාශ කොට තිබේ . " දැන් සටන විවෘතයි ඔවුන් හා අප අතර සටන විවෘතයි " . හමාස් දේශපාලන අංශයේ නායක අබ්දුල් අසිස් අල් රන්ටිසි කීවේ ය . යසර් අරපත්ගේ අල්ෆටා සංවිධානයේ කොටසක් වන අල් – අක්සා වීර සේනාංකය ද " යුදෙව්වාදීනට එරෙහිව යුද්ධය ! යුද්ධය ! යුද්ධය ! දේව කැමැත්තෙන් පැය ගණනක් තුළදී ප්‍රතිචාරයන් දැක්වෙනු ඇත යනුවෙන් සඳහන් කැර තිබේ . රොයිටර් අවමඟුල් උලෙළ වීරයන්ගේ සුසාන භූමියේ දී . . . . . . ගාසාහි දී ඊශ්‍රායල් හෙලිකොප්ටර් ප්‍රහාරයෙන් ඝාතනය වුණු ෂික් හමිඩ් යසින්ගේ අවමඟුල පෙරේදා ගාසා නගරයේ ෂික් රද්වාන් ප්‍රදේශයේ වීරයින්ගේ සුසාන භූමියේ දී පැවැත්විණි . 200,000 පමණ පලස්තිනුවන් පිරිසක් අවමඟුල් පෙරහැරේ ගමන් කළ අතර ඔවුන් වැලපෙමින් ගමන් කරනු දක්නට ලැබිණ . ගාසා වැසියන්ගේ මතකයට අනුව මෙය අවමඟුලකට එක් වූ විශාලම ජනගංගාව යි . පෙරේදා අලුයම ඊශ්‍රායල් ප්‍රහාරක හෙලිකොප්ටර් යානා මඟින් එල්ල කළ රොකට් වෙඩි ප්‍රහාර තුනකින් යසින් ඇතුළු තවත් හත් දෙනෙක් ඝාතන වූහ . හමාස් සන්නද්ධ අංශය , මුහුණු ආවරණය කැරගත් සටන්කාමීන් , අල් ෆටා අනුගාමිකයන් ඇතුළු ජනගඟක් අවමඟුල් පෙරහැරට එක්ව තිබිණ . කොළපැහැ හමස් ධජයෙන් හා යසින්ගේ පෝස්ටර් වලින් පෙරහැර සමන්විත වු අතර මග දෙපස වහලවල් මත පවා ජනයා රෝකව සිටියහ . මෙම සිද්ධියට සතියකට පෙර රොයිටර් වාර්තාකරු හමු වු අවස්ථාවේ " හමාස් නායකයකු ඝාතනය කැරුණු විට තවත් නායකයින් සිය ගණනක් මතුවනු ඇතැයි " යසින් කියා තිබිණ . අවමඟුල් පෙරහැර ඇදී යද්දී බොහෝදෙනකු ඔහුගේ දෙණට අත ගැසීමට උත්සාහ ගන්නා සැටි දන්නට ලැබිණ . පෙරහැර තුළින් ඊශ්‍රායලයෙන් පලිගන්නා බවට නැගුණු හඬ ගුවනට එක් විණ . රොයිටර් චීන ආරක්ෂක ඇමති අසල්වැසි රට වල සංචාරයක බීජිංහි දී ය කලාපීය ආරක්ෂක තත්ත්වය පිළිබඳව සාකච්ඡා පැවැත්වීම සඳහා චීන ආරක්ෂක ඇමති කාඕ ගැන්ඩුවාන් ඊයේ ඉන්දීය පාකිස්තාන සහ තායිලන්ත සංචාරයක් ඇරැඹී ය . චීනයේ මධ්‍යම හමුදා කොමිසමේ උප සභාපතිවරයා ද වන කාඕ , පවසන්නේ , සිය විදේශ සංචාරයේ අරමුණ , අසල්වැසි රටවල් හා සාමකාමී , දේශපාලන හා ආරක්ෂක සබඳතා තර කර ගැනීමට ප්‍රයත්න දැරීම බවයි . සියලුම ආසියාතික රටවල් සමඟ සාමකාමී සහ සුහද වාතාවරණයක් ගොඩනගා ගැනීමට ක්‍රියා කිරීම චීනයේ අරමුණ බව ද කාඕ තවදුරටත් ප්‍රකාශ කර තිබේ . ඒ. එෆ්. පී. යාසීන් ඝාතනය ලෝක නායකයෝ හෙලා දකිති හමාස් නායක ෂීන් යසින් ඝාතනය යුරෝපා සංගමය ඇතුළු ලෝකයේ සෙසු රටවල හෙලා දැක්මට ලක්ව තිබේ . ඊශ්‍රායලය සාම ක්‍රියාවලිය මිහිදන් කැර ඇති සැටියක් පෙනෙන බවට ඔවුන් අනතුරු ඇඟවීමක් ද කැර ඇත . යසින් ඝාතනය මතින් කලාපය පුරා ප්‍රචණ්ඩ ක්‍රියා රැල්ලක් මතුවිය හැකි බැවින් දෙපාර්ශවයම ඊට යොමුවී මෙන් වැලකී සිටිය යුතු බවද ඔවුන් කියා තිබේ . අරාබි රටවල් සියල්ලම පාහේ මේ නිහීන ඝාතනය හෙළා දැක ඇත . මෙම ඝාතනය ඊශ්‍රායල - පලස්තීන ගැටුම උග්‍ර කරනු ඇති බවට යුරෝපා සංගම් හා ආසියානු නායකයින් අනතුරු ඇඟවීමක් ද කැර ඇත . යසින් ඝාතනය සමඟ සෙසු සියළු ප්‍රචණ්ඩ ක්‍රියා ද හෙළා දකින බව ප්‍රංශ ජනාධිපති ජේකස් චිරාක් පවසා ඇති අතර බ්‍රිතාන්‍ය විදේශ ඇමති ජැක් ස්ට්‍රෝ පවසා ඇත්තේ , ත්‍රස්තවාදයෙන් සුරැකීමට පියවර ගැන්මේ අයිතියක් ඊශ්‍රායලයට ඇතත් මෙවන් නීති විරෝධි ඝාතනවල යෙදීම මුළුමනින් ම හෙළා දකින බවය . ජර්මන් විදේශ ඇමති ජොස්කා ෆිෂර් ද මෙවන් ඝාතන නො පිළිගත හැකි අතර ජර්මනිය දැඩි අවධානයෙන් පසුවන බව ද කීවේ ය . රුසියාව ද යසින් ඝාතනය මැද පෙරදිග ප්‍රචණ්ඩකාරිත්වය උග්‍ර වීමට තුඩුදිය හැකි බව පෙන්වා දෙමින් දෙපාර්ශවය යළි සාම මගට එළඹෙන සාකච්ඡා ඇරඹිය යුතු බව කියා ඇත . ජිනිවාහි මානව හිමිකම් කොමිසමෙන් පැවසි ඇත්තේ ඊශ්‍රාලයට ත්‍රස්තවාදයෙන් වැලකීමේ පියවර ගත හැකි බව සත්‍යයක් නමුදු එය නීතිමය සීමාවක් යටතේ පමණක් ගත යුතු බවය . ඊශ්‍රායලය සමඟ සබඳතා පවත්වන ඊජිප්තුව හා ජෝර්දානය ද මෙම නිහීන ප්‍රහාරය හෙළා දැක ඇති අතර එය මැද පෙරදිග සාම ප්‍රයත්නය අඩාල කරන්නක් බව පෙන්වා දී තිබේ . සවුදි අරාබිය ද මෙම සාපරාධී ක්‍රියාව පැහැදිලිවම හෙළා දකින බව කියා ඇත්තේ එය සියලු අන්තර්ජාතික හා මානුෂික නියාම ධර්මයන්ට පට හැනි බව පෙන්වා දෙමිණි . ඒ. එෆ්. පී. ත්‍රස්තවාදයෙන් ආරක්ෂා වීමේ අයිතිය ඊශ්‍රායලයට තිබෙනවා - අමෙරිකාව වොෂින්ටනයේ දී ලොව සෙසු රටවල් මෙන් හමාස් නායකයාගේ ඝාතනය හෙළා දැක්මට පෙළඹි නැති අමෙරිකාව ඒ පිළිබඳ වැඩිමනක් යමක් කීමට නැති බව පවසන අතරම ත්‍රස්තවාදී කණ්ඩායම්වලින් ආරක්ෂාවීම සඳහා පියවර ගැන්මේ අයිතියක් ඊශ්‍රායලය සතුව ඇති බව කියා තිබේ . ඝාතන සිද්ධියෙන් පසු කලාපීය සාමය සුරැකීමට ආයාචනා කරන අමෙරිකාව ත්‍රස්ත සංවිධාන මැඩලීමට පියවර ගන්නා ලෙස පලස්තීන අධිකාරියෙන් ඉල්ලා ඇත . ඊශ්‍රායල් අගමැති ෂැරොන්ගේ අනුමැතියෙන් සිදු වූ බව පැවසෙන යසින් ඝාතනය පිළිබඳව අමෙරිකාව දැනුවත් කැර තිබූ බවට ඇති ප්‍රකාශ ද අමෙරිකාවෙන් ප්‍රතිකේෂ්ප විය . මලයාසියානු මහ මැතිවරණය . ආසන 219න් 198ක් ම බදාවිට කුවාලාලම්පූර්හි දි ය . පසුගිය ඉරිදා පැවැති මලයාසියානු මහා මැතිවරණයේ අවසන් ඡන්ද ගණන් කිරීම , නිමාවට පත් වී ඇති අතර පාර්ලිමේන්තු ආසන 219න් 198ක් හිමිකර ගනිමින් , පාලක ජාතික පෙරමුණ , විශිෂ්ට ජයග්‍රහණයක් ලබා ගෙන තිබේ . මලයාසියාවේ නව නිල විරුද්ධ පක්ෂය වන චීනය මූලස්ථානය කරගත් ප්‍රජාතන්ත්‍රවාදී ක්‍රියාකාරී පක්ෂය , ආසන 12ක් දිනා ගෙන ඇති අතර , පැරණි නිල විරුද්ධ පක්ෂය සේ සැළකෙන ඉස්ලාමීය පක්ෂය ට හිමි වී ඇත්තේ ආසන 7ක් පමණ . මේ අනුව , අගමැති අබ්දුල්ලා අහමඩ් බදාවිගේ මූලිකත්වයෙන් යුත් මලයාසියානු ජාතික පෙරමුණ ප්‍රාන්ත රාජ්‍ය 12කම බලය හිමි කර ගන්නට සමත්වී තිබේ . ඒ. එෆ්. පී. ඕස්ට්‍රේලියා රජය අභිබවමින් කම්කරු පක්ෂය පෙරමුණේ - මත විමසුමකින් හෙළිවෙයි සිඩ්නිහි දී ඔස්ට්‍රේලියාවේ කොන්සර්වැටිව් රජය අභිබවමින් විපක්ෂ කම්කරු පක්ෂය පෙරමුණට පැමිණ ඇති බව සීමිත මත විමසුමකින් අනාවරණය වී තිබේ . මේ අනුව විපක්ෂ කම්කරු පක්ෂ නායක ලතම් කොන්සර්වැටිව් රජයේ ජොන් හොවාඩ් තරමටම අගමැති ධූරයට සුදුසු බවද ප්‍රකාශ වී ඇත . පුද්ගලයන් 1150කගේ මත විමසුමක් යොදා ගනු ලැබූ මෙම සමීක්ෂණයේ දී අගමැති ධූරය සඳහා ඉකුත් දෙවසර තුළ හොවාඩ් කැරෙහි පැවති ඒකාධිකාරය බිඳ යමින් ලතම් මතුවී තිබේ . දෙසතියකට පෙර ලතම්ට හිමි වූ කැමැත්ත මෙවර 42% දක්වා ඉහළ නැඟ ඇති අතර හොවාඩ්ගේ ජනප්‍රියත්වය 43%ට පහල බැස ඇති බවත් මේ අනුව ලතම් සිටින්නේ 1%ක් පහලින් බවත් ප්‍රකාශ වී තිබේ . ලතම් පක්ෂ නායකත්වයට පත්වූයේ සිව් මසකට පෙර ය . එතැන් පටන් විපක්ෂ නායකයකු ලෙස ඔහුට දැඩි ප්‍රසාදයක් හිමි ව ඇති අතර පක්ෂයේ ජනප්‍රියත්වය ද වර්ධනය වී තිබේ . ඒ. එෆ්. පී. සටන් නතර කිරීමට වහා පියවර ගන්න එ. ජා. මහලේකම් නේපාලයෙන් ඉල්ලයි එ. ජා. සංවිධානයේ දී නේපාල රජය හා කැරලිකරුවන් අතර දරුණු සටන් ඇවිලී යාමෙන් පසු සටන් නතර කිරීම සඳහා වහා පියවර ගන්නා ලෙස එ. ජා. මහ ලේකම් කොෆී අන්නන් දෙපාර්ශවයෙන්ම ඉල්ලා තිබේ . ඉකුත් සති අන්තයේ ඇති වූ දරුණු ගැටුමකින් කැරලිකරුවන් 500ක් පමණ ඝාතනය වූ බව හමුදාව පවසතත් තම පාර්ශවයෙන් ඝාතනය වී ඇත්තේ 40ක් පමණක් බව මාඕවාදීහු කියති . මේ අතර තම පාර්ශවය රජයේ හමුදා සෙබළුන් 150ක් පමණ ඝාතනය කළ බව ඔවුන් පවසා ඇතිමුත් රජයෙන් ප්‍රකාශ වී ඇත්තේ පොලිස් හා හමුදා භටයින් 28ක් සමඟ සාමාන්‍ය වැසියන් සිව්දෙනකු පමණක් මියගිය බවය . නේපාල ප්‍රශ්නයට යුදමය විසඳුමක් නැතිබව අදහන කොෆී අන්නන් දෙපාර්ශවයම සටන් නවතා සාකච්ඡා මඟට අවතීර්ණ විය යුතු බව කියා ඇත . මෑත දී ගැටුම් උග්‍ර වීම ගැන කණස්සල්ල පල කරන ඔහු අර්බුදය විසඳා ගැන්මට සහාය වීමට කැමැත්ත ද පලකර තිබේ . ඒ. එෆ්. පී. විසබීජ සුරකින හුනුකොටුව පොඳු වෙළෙඳ පොළ මාතර සංචාරක - සිරි වාව්වගේ මාතර - හුනුකොටුව පොදු වෙළද පොළ අවට පරිසරය බොහෝදුරට අපවිත්‍රවීම නිසා නැගෙන දුර්ගන්ධයෙන් අවට ප්‍රදේශවාසීන්ට හා එම ස්ථානයෙන් ගමන් කරන හැම දෙනාට ම ඕක්කාරය හා වමනය සෑදෙන තරමට දූෂිත පරිසර තත්ත්වයක් උද්ගතව ඇතැයි පවසති . මාතර මහ නගර සභාවට අයත් මෙම පොදු වෙළඳපොළේ මාළු වෙළදකුටි සහ මස්කඩවල වෙළද කුටි පිහිටි සීමාවන්හි කාණු පද්ධතියට අපද්‍රව්‍ය මුසුවීම නිසා මෙම දුර්ගන්ධය වැඩිවී ඇති බව ද ප්‍රදේශවාසීහු පවසා සිටිති . ඒ අතර ම කුණු වී ඉවත දමන එළවළු හා වෙනත් අපද්‍රව්‍යයන් ද නිසි පරිදි ඉවත් කිරීමට ක්‍රියා නොකිරීමෙන් ද අවට පරිසරය දුර්ගන්ධය පතුරුවන තත්ත්වයකට පත්කර ඇත . පොදුවෙළඳ පොළ වටා ඇති කාණු පද්ධතියේ ජලය පල් වී තිබීමත් ඒවා බැස නොයාමත් නිසා දුර්ගන්ධය මුළු දවස මුළුල්ලේ ම පවතින බව ද පැවසේ . මෙම කාණු පද්ධතිය සෝදා පිරිසිදු කිරීමේ අවශ්‍යතාවයක් ඇතත් එවැනි කටයුතු සිදු නොවීම මේ තරම් දුරට දුර්ගන්ධය පැතිරීමට මුල් වී ඇති බව ද ප්‍රදේශවාසීහු පෙන්වා දෙති . මාළු අලෙවියෙන් නගරය අපවිත්‍ර වේ කොළඹ සමූහ කැස්බෑව නගර මධ්‍යයේ මාළු අලෙවිය නිසා නගරයේ පාරිසරික තත්ත්වයට බලපෑම් ඇති වීමෙන් මහජන සෞඛ්‍යයට බලවත් තර්ජනයක් එල්ල වී ඇත . කොළඹ - හොරණ ප්‍රධාන මාර්ගයේ ජනාකීර්ණ මංසන්ධියක් ලෙස  සැලකෙන කැස්බෑව මංසන්ධියේ ස්ථාන කිහිපයක දී ම මාළු අලෙවිය සිදු කිරීම නිසා මෙම තත්ත්වය උදා වී ඇති බව නගරවාසීහු පෙන්වා දෙති . මේ නිසා නගරයේ මහජන සෞඛ්‍යයට මෙන් ම එහි අලංකාරයට ද තර්ජනයක් එල්ල වී ඇති බව ප්‍රදේශවාසීහු පවසති . මාළු අපද්‍රව්‍ය නගරයේ තැන තැන දමා යාම හේතුවෙන් ඉන් දැඩි දුගඳක් වහනය වන බවත් පෙන්වා දෙන ප්‍රදේශවාසීහු මේ පිළිබඳව කැස්බෑව ප්‍රාදේශීය සභාවේ අවධානය යොමුවිය යුතු බව අවධාරණය කරති . වතුර දෙන්න පාර කැඩුවා දැන් වතුරත් නෑ පාරත් නෑ ගන්නෝරුව සමූහ - රත්නදේශප්‍රිය අමරසූරිය ගන්නෝරුව - මුරුතලාව මහා මාර්ගයේ අබලන් තත්ත්වය පසුගිය කාලයේ අවම කිරීමට කටයුතු කරනු ලැබුව ද ප්‍රාදේශීය ජල යෝජනා ක්‍රමයකට මාර්ගය කාණු කැපීම නිසා කොටසක් අතහැර පාර ප්‍රතිසංස්කරණය කරනු ලැබී ය . යටිනුවර ප්‍රාදේශීය සභාවෙන් කරනු ලැබූ මෙම හැරීම නිසා එම කොටස සෑදීම නතර විය . මේ අබලන්වීම වාහන ධාවනයට ඉමහත් කරදරයක් වී ඇති අතර මේ දිනවල වර්ෂාව නිසා මඩගොහොරුවක් බවට පත්ව ඇත . ජල යෝජනා ක්‍රමය නිසා පාර අබලන් වූවද ජලය සැපයීම විධිමත් පරිදි තවම සිදු නොවීම ද දක්නට ලැබෙන නිසා ප්‍රදේශවාසීහු පවසනුයේ " පාරත් නෑ වතුරත් නෑ " යනුවෙනි . කැකණදුර අපූරු පුස්තකාලය මාතර සංචාරක - සිරි වාව්වගේ මාතර ප්‍රාදේශීය සභාව යටතේ පාලනය වන කැකණදුර මහජන පුස්තකාලය ඒ සඳහා සුදුසු ගොඩනැගිල්ලක පවත්වාගෙන නොයාම  නිසා පාඨක ජනතාවට මහත් අපහසුතා ගෙන දි ඇති අතර පුස්තකාලයේ ඇති පොත්පත් ආරක්ෂා සහිතව තබා ගැනීමේ අපහසුතාවක් උද්ගතව ඇත . කැකණදුර උපනගරයේ පිහිටා ඇති මෙම පුස්තකාලයට දැනට කියවීම් ශාලාවක් නොමැති අතර මුළු පුස්තකාලය ම කුඩා කාමරයක පවත්වාගෙන යනු ලැබේ . පොත්පත් ඇතුළත් කබඩ් අල්මාරි රාක්කවලින් ඒ කුඩා කාමර කොටස ඇහිරී ගිය පසු පුත්සකාලයට එන පාඨකයන්ට පොත්පත් සහ පුවත්පත් කියවීමට ඇති ඉඩකඩ වර්ග අඩි දහයකටත් වඩා සීමිතව ඇත . පුස්තකාලයේ කාර්ය මණ්ඩලයට අයත් මේස පුටු තිබූ විට එම ඉඩකඩ ප්‍රමාණය ද ඇහිරී ගොස් ඇති අතර පුස්තකාලයේ ළමා අංශය පවත්වාගෙන යාමට නොහැකි තත්ත්වයක් ද පවතී . මෙම අපහසුතා තත්ත්වය දැනට වසර තුනක පමණ සිට පවතින බව පාඨක ජනතාව පවසති . නව ගොඩනැගිල්ලක් සාදන බවට මුල්ගල් තබා වසර හතරක් ගතවීත් එම ගොඩනැගිල්ල ඉදිනොකිරීම නිසා මෙම අපහසුතාව උද්ගතව ඇති බව කියති . දැනට ඇති තත්ත්වය යටතේ පුස්තකාලයේ පතපොත පවා ආනාරක්ෂිත තත්ත්වයක තිබේ . පුස්තකාලයෙන් ප්‍රයෝජන ගැනීමට එන පිරිස් අපහසුතා රැසකට මුහුණ දෙති . වැල්ලව තැපැල්හලට හරි හමන් තැනක් නෑ හිරිපිටිය සමූහ කුරුණෑගල ප්‍රාදේශීය තැපැල් අධිකාරි කොට්ඨාසය තුළ පිහිටි වැල්ලව තැපැල් හල සඳහා , තවමත් ස්ථිර ගොඩනැගිල්ලක් නැත . කලක් තවමත් වැල්ලව නගරය මැද , කිසිදු පහසුකමක් නොමැති කඩ කාමරයක පවත්වාගෙන ගිය මෙම තැපැල්හල , දැනට පවත්වාගෙන යනු ලබන්නේ වැල්ලව නගරයේ කෙළවරක පිහිටි ගොවිජන සේවා මධ්‍යස්ථාන ගොඩනැගිල්ලෙහි කුඩා කාමරයක ය . කුලී ගොඩනැගිල්ලක් වන එහි ද තැපැල්හලකට ප්‍රමාණවත් තරම් ඉඩකඩ නැත . මේ නිසා , එහි කාර්ය මණ්ඩලයට හා තැපැල් අවශ්‍යතා සඳහා යන මහජනතාවට , විවිධ දුෂ්කරතාවලට මුහුණ පෑමට සිදුව ඇත . කුලියාපිටිය නගර සභාව නගර සභාවට අයත් ගොඩනැඟිලි ද්‍රව්‍ය නිකරුනේ නාස්ති වෙනවා නිලධාරීන් සොයා බලන්නේ නෑ - ලක්ෂමන් අධිකාරී කුලියාපිටිය සමූහ අප්‍රියෙල් දෙවෙනිදා පවත්වන ලද මහ මැතිවරණයෙන් ජයගෙන පිහිටුවන ලද ජනතාවාදී ප්‍රගතිශීලී ආණ්ඩුවේ කකුලෙන් ඇදපු අයට කදිම පිළිතුරක් ඉන් සති තුනකට පසු වයඹ ජනතාව දුන්නේ යැයි කුලියාපිටිය නගර සභා මන්ත්‍රී සුපුන් අදිකාරි මහතා ( පො . පෙ . ) නගර සභාවේ මාසික රැස්වීමේ දී පැවසී ය . සභාපති ෂෙල්ටන් නිමල් පීරිස් මහතා ( එජාප ) - පළාත් සභා මැතිවරණය ඉතා සුහදශීලීව අවසන් වුනා . මැතිවරණයට පෙර හෝ ඉන් පසුව කිසිම ප්‍රචණ්ඩකාරී සිද්ධියක් වාර්තා වුනේ නෑ . ඒ පිළිබඳව ප්‍රදේශයෙන් තේරී පත්වූ සියළුම මන්ත්‍රීවරුන්ටත් සියළුම පක්ෂවල ආධාරකරුවන්ටත් ස්තුතිවන්ත වෙනවා . උප සභාපති ලක්ෂමන් අදිකාරී මහතා ( එජාප ) - පළාත් සභා මැතිවරණයෙන් වැඩිම මනාප ලබා තේරී පත්වූ මහ ඇමැති අපේක්ෂක අතුල විජේසිංහ මහතාට මා සුබ පතනවා . එතුමා ශ්‍රී ලංකා නිදහස් පක්ෂයේ කුලියාපිටිය ප්‍රධාන සංවිධායක . පසුගිය කාලයේත් එතුමා නගර සභාවට විශේෂ අනුග්‍රහයන් දැක්වූවා . ඉදිරි කාලයේදීත් එතුමාගේ සහාය අපට ලැබේ යැයි මා විශ්වාස කරනවා . එසේම මෙම සභාවේ උප සභභාපතිවරයෙකු ව සිටි ගාමිණී දිසානායක මහතා මෙවරත් පළාත් සභාවට තේරී පත්ව තියනවා . මා එතුමාටත් සුබ පතනවා . නෙයිනා මොහොමඩ් මහතා ( එජාප ) - අප්‍රියෙල් මාසයේ මැතිවරණ දෙක ඉතාමත් වැදගත් විධියට සිදුවුනා . එහෙම තමා මැතිවරණ පවත්වන්න ඕනෑ . ඇමැති අතුල විජේසිංහ මහතා පසුගිය කාලයේ දී කිසිම පක්ෂ බේදයක් නැති ව කාටත් සාධාරණය ඉටු කළා . ඉදිරි කාලයේදීත් එසේ කරයි කියල මා විශ්වාස කරනවා . ගාමිණි දිසානායක මහතාත් අවංකව සේවයට කැපවුන කෙනෙක් . එතුමාටත් මා සුබ පතනවා . සුපුන් අදිකාරි මහතා ( පොපෙ ) - මහ මැතිවරණයේ දී සහ පළාත් සභා මැතිවරණයේ දී එක්සත් ජනතා නිදහස් සංවිධානයේ ජයග්‍රහණය සඳහා කැප වුන වයඹ පළාතේ ජනතාවට මා ස්තුතිවන්ත වෙනවා . අතුල විජේසිංහ මහතා වයඹ ප්‍රධාන ඇමති වීම කුලියාපිටිය ජනතාවට සුවිශේෂ‍ ෙගෟරවයක් . එතුමා පක්ෂ බේද නොසළකා මේ නගර සභාවටත් සුවිශේෂ අනුග්‍රහයක් දක්වනු ඇතැයි මා විශ්වාස කරනවා . සභාපතිතුමා කීවා වගේ මැතිවරණවලට පෙරත් පසුවත් රටේ ඉතා සාමකාමී මැතිවරණයක් තිබුණේ . එය නව දේශපාලන සංස්කෘතියක ආරම්භය වනු ඇතැයි මා විශ්වාස කරනවා . උප සභාපති ලක්ෂමන් අදිකාරී මහතා ( එජාප ) - ශ්‍රම කොන්ත්‍රාත්කරුවෙක් මාස ගණනාවක් තිස්සේ මීගහකොටුවේ කාණුවක් බදිනවා . ඔහු කාණුව බඳිනවා නොවේ අත ගානවා . වැඩේ කෙරෙන්නේ නෑ . සභාවට අයත් ගොඩනැඟිලි ද්‍රව්‍ය නිකම් නාස්ති වෙනවා . මේ ගැන සොයා බලන කෙනෙක්වත් නෑ . සභාපති - මේවා ගැන හැමදාම කථා කරනවා . සිද්ධ වෙන වැඩක් නෑ . ටී . එම් . ඩී . පුෂ්පකුමාර මහතා ( එ . ජා . ප . ) - සභාවේ වැඩවල කිසිම තේරුමක නෑ . වැඩ කරනව නොවේ එක එක්කෙනාට ඕනෑ හැටියට නිකම් වැඩ කෙරෙනවා . අප මේ සභාවට ඇවිත් තියෙන්නේ බදු ගෙවන ජනතාවට සේවයක් කරන්නයි . නමුත් නිලධාරීන්ගේ නොසැළකිල්ල නිසා අපට එම සේවාව ඉටුකරන්න ලැබෙන්නේ නෑ . අප කියන දේ නිකම් බීරි අලින්ට කරන වීනා වාදන වාගේ . කුල දරුවන් 250ක් පැවිදි කිරීමක් මධ්‍යම පළාත සංචාරක වී . ඩී . බී . කැන්දගොල්ල සියම් මහා නිකාය පිහිටුවා වසර 250ක් පිරීම නිමිතිකොට සිංහල - දෙමළ කුලදරුවන් දෙසීය පණහක් පැවිදි කිරීමේ පුණ්‍ය මහෝත්සවයක් පිළිමතලාව හැරමිටිගල ශාස්ත්‍රාලංකාර පිරිවෙන් විහාරස්ථානයේ දී ලබන 30වැනිදා සුභ මොහොතින් සිදු කෙරේ . හැරමිටිගල පිරිවෙන් විහාරාධිපති ශාස්ත්‍රපති හෙට්ටිමුල්ලේ සාරානන්ද හිමිපාණන් වහන්සේගේ අනුශාසනා පරිදි දායක සභාව ඇතුළු ප්‍රදේශවාසීහු පුණ්‍යෝත්සවය සංවිධානය කරති . අනවසරයෙන් බැකෝ යන්ත්‍ර මගින් වැලි ගොඩ දැමීමෙන් ජීවිත රැසක් අනතුරේ පිලිමතලාව සමූහ – එස් . සංජය බණ්ඩාර මහවැලි ගඟෙන් අනවසර ලෙස වැලි ගොඩ දැමීම ඉතා සීග්‍රයෙන් සිදුවුනත් මෙයට වගකිවයුතු ප්‍රාදේශීය ලේකම්වරු පරිසර නිලධාරීන් ඇතුලු වගකිවයුත්තන් නිහඩ වීම නිසා මෙම ගඟ ඛාදනයට ලක්වීමෙන් ජීවිත හානි වීමට පටන් ගෙන ඇත . මේ වන විට කීප අවස්ථාවක දී ම විවිධ මාධ්‍යයන් ඔස්සේ මේ පිළිබඳව කරුනු හෙළිදරව් කැර ඇතත් මෙම වැලි ගොඩ දැමීම ජයටම සිදුවෙමින් පවතී . මේ පිළිබඳව කරුණු දක්වන යටිනුවර ඟගපලාත හා පේරාදෙණිය රෝහලේ හදිසි මරණ පරීක්ෂක එච් . එම් . පි . බී . උඩංගමුව මහතා . මෙම මාස කීපය තුළ මෙම ගගේ දියනෑමට ගොස් දියේ ගිලීමෙන් මිය ගිය අයගේ මරණ පරීක්ෂණ හත අටක් ම මා විසින් සිදුකර තිබෙනවා . මෙම ගඟේ වැලි ගොඩදැමීම බැකෝ යන්ත්‍ර වැනි උපකරණ විශේෂයක් යොදා ගනිමින් මෙහි පිරිසක් ගඟ හා ඉවුරු හාරා වැලි ගොඩ දැමීම සිදුකරනවා . මෙම වැඩපිළිවෙළ ගම්පල , ගෙලිඔය , හිදගල , ගැටබේ , ගන්නොරුව , පේරාදෙණිය , කටුගස්තොට දක්වා ම ඉතා හානිකර ලෙස සිදුකරනවා . මෙහි දිය නෑමට යන පාසැල් සිසුන් ඇතුලු විවිධ පිරිස් මෙම ගඟට පැන දිය නෑමට යන විට මෙහි හාරා ඇති වලවල්වලට වැටී ගොඩ ඒමට නොහැකිව මියයනවා . ඇතැම් අයගේ සිරුරු දින ගණනකට පසුව හමුවී තිබෙන බවත් ඒ මහතා කීය . මේ පිළිබඳව පේරාදෙණිය උද්භිද උද්්‍යානයේ නිලධාරියෙකු පවසා සිටියේ දැනට මෙම උද්‍යාන ප්‍රදේශයේ අක්කරයක පමණ ප්‍රමාණයක් මෙහි දිගට ඉවුර ඛාදනය වී තිබෙන බවත් මේ හේතුවෙන් ඉංග්‍රීසි පාලන කාලයේ මෙම ගඟේ ඉවුරු ආරක්ෂා කිරීමට තිබූ " කළු උණ පදුරු " විශේෂය ද මේ වන විට ගැලවී ගොස් විනාශ තත්ත්වයට පත්වී තිබෙන බවත් ගඟේ ගන්නෝව වැනි කොටස්වල අනවසර වැලි ගොඩ දැමීම මෙන් ම අනවසර ගොඩනැගිලි බොලොග් ගල් වැඩ පොළවල් වැනි දේ නිසාත් මෙම හානිය දිගින් දිගට ම සිදුවෙන බවත් එම නිලධාරියා මේ පිළිබඳව කරුණු දක්වමින් වැඩිදුරටත් පැවසී ය . එස් . සංජය බණ්ඩාර පිලිමතලාව සමූහ වාර්තාකරු පිහිණුම් තරග ජය ලබා ජන ක්‍රීඩා තරගවලින් ජයග්‍රහණය කරන ලද ක්‍රීඩක - ක්‍රීඩිකාවන්ට ත්‍යාග පිරිනැමීමේ උත්සවයක් පසුගියදා මාතර - පොල්හේන ජල ක්‍රීඩා සමාජයේ දී සිදු කෙරිණි . ඡායාරූපය - ඒ . ඩබ්ලිව් . ගුණවර්ධන මාතර මධ්‍යම වාර්තාකරු නිසි ආරක්ෂාවක් නැතිකමින් පොල්හේන මහ විද්‍යාලයේ ඩෙස් පුටු හොර පාරේ යනවා මාතර සමූහ - ඩබ්ලිව් . පී . ධර්මසේන මාතර නගරයේ ජාතික පාසල්වලට සිසුන් ඇතුළත් වීමේ දී ඩෙස් පුටු බාරදිය යුතු අතර ඒ සඳහා ඩෙස් පුටු මාතර පොල්හේන මහ විද්‍යාලයෙන් සොරාගෙන යන බවට එහි බලධාරීන්ගෙන් දැන ගන්නට ඇත . මාතර නගරයේ පාලසලකට ඇතුළත් වන විට එම ශිෂ්‍යයා හෝ ශිෂ්‍යාව පාසලට ඩෙස් එකක් හා පුටුවක් ගෙන යා යුතුයි . මේ අවස්ථාවල සමහර අය රහසිගතව පොල්හේන මහ විද්‍යාලයට ගොස් එම පාසලේ ඩෙස් පුටු සොරාගෙන යන බව වාර්තාවේ . පිලිසකර කර භාවිතයට ගත හැකි ඩෙස් පුටු අසල්වාසීන් විසින් දර සඳහා ලිපට දැමීමට සොරකම් කරගෙන යන බව ද වාර්තාවේ . මේ සම්බන්ධයෙන් විදුහලේ විදුහල්පතිවරයා විමසීමේ දි ඔහුගෙන් දැන ගන්නට ලැබුණේ මෙම පාසල් භූමියෙන් 1/2යක ආරක්ෂිත තාප්පයක් නොමැති කමින් පාසලේ බඩු භාණ්ඩ සොරාගෙන යාම පාසල් ගොඩනැගිලිවල ජනෙල් දොරවල් සහ වහලවල්වල උළු පවා විනාශ කරන බවත් මෙම පාසලේ ආරක්ෂක තාප්පය අංගසම්පූර්ණ කර පාසල ආරක්ෂා කර දෙන ලෙස අධ්‍යාපන බලධාරීන්ගෙන් කෙතෙක් ඉල්ලීම් කර ඇතත් පලක් වී නැති බව යි . පාසල් ගොඩනැගිලිවල ඇති දොරවල් පාසලට ඇතුළු වන පිටස්තර පුද්ගලයින් විසින් කඩා බිඳ දැමීම නිසා ගොඩනැගිලි තුළට ඇතුළු වන සුනඛයින් විසින් පන්ති කාමර අපවිත්‍ර කිරීම නිසා සෑම දිනක ම පන්ති ආරම්භ කිරීමට පෙර පන්ති කාමර සෝදා දැමීමට සිදුවීමත් දෛනික සිරිතක් වී ඇති බවත් හෙතෙම සඳහන් කෙළේ ය . නඩත්තුව සඳහාවත් ප්‍රතිපාදන ලැබෙන්නේ නැති නම් ප්‍රාදේශීට සභාව පවත්වාගෙන යාම අසීරුයි සභාපති කේ . කේ . ලක්ෂමන් තෙල්වත්ත සමූහ - ෆ්‍රෙඩ් සිල්වා ජිනසේන අම්බලන්ගොඩ ප්‍රාදේශීය සභාවේ නඩත්තු කටයුතු සඳහාවත් යම් ප්‍රතිපාදනයක් නොලැබෙන නිසා එය පවත්වාගෙන යෑම ඉතාමත් අසීරු වී ඇතැයි අම්බලන්ගොඩ ප්‍රාදේශීය සභාවේ සභාපති කේ . කේ . ලක්ෂමන් මහතා දිනමිණට ප්‍රකාශ කළේ ය . රජයෙන් පළාත් සභාවලට දෙනු ලබන මුදල් කෙලින්ම ප්‍රාදේශීය සභාවලට නොයවා එම මුදල් සියළු පළාත් ලේකම් වෙත එවීමෙන් මේ තත්ත්වය උදාවී තිබෙන බවත් , ප්‍රධාන ලේකම් කාර්යාලයට අවශ්‍ය පරිදි නොව ප්‍රාදේශීය සභාවලට අවශ්‍ය පරිදි ඉල්ලුම් කර තිබෙන ප්‍රතිපාදන ඒ අයුරින් ම ලබා දෙන්නේ නම් , ප්‍රදේශය තුළ තිබෙන මහජන අවශ්‍යතා අඩුපාඩු බොහොමයක් සපුරාලීමට හැකි වෙන බවත් සභාපතිවරයා පැවැසී ය . දිස්ත්‍රික්කයේ අධිකරණවලින් මත්පැන් ආදිය සඳහා දඩ වශයෙන් පුද්ගලයින්ගෙන් අය කරන දඩ මුදල් කොටි ගණනින් පළාත් සභාව ලබා ගන්නා මුත් , තම පළාත්වල අධිකරණවලින් එවන මුදල්වත් , මෙම ප්‍රාදේශීය සභාවලට නොලැබෙන බවත් කීය . තවද ප්‍රාදේශීය සභා කාර්යාල පවත්වාගෙන යන්නේ , පුද්ගලයින්ගෙන් අයකරගන්නා බලපත්‍ර ගාස්තු , ඔප්පු තීරු ඉඩම් සභාවට අයිති ද නැති ද දැන්වීමේ ගාස්තු , ජල විදුලි ආදියෙන් ලැබෙන සුළු මුදල්වලින් බවත් හේ පැහැදිලි කරන ලද අතර ප්‍රදේශයට අයත් මහා මාර්ග පළාත් සභාවෙන් හෝ නඩත්තු නිසි පරිදි නොකිරීම නිසා , ප්‍රදේශවාසීන්ගෙන් දොස් ඇසීමට සිදුවී ඇත්තේ ප්‍රාදේශීය සභාවට බවත් කීය . මේ මුදල් ප්‍රශ්න නිසා දෝ මෙම ප්‍රාදේශීය සභාවට යවන ලිපිවලට කිසිදු පිළිතුරක් නොලැබෙන නිසාත් ප්‍රාදේශීය සභාව විසින් අනවසරයෙන් පුද්ගලික ඉඩම් මහා මාර්ගවලට කපා දැමීමේ පැමිණිලි ගැනත් වර්ෂ හත අටක් ගතවන තුරුත් එම පැමිණිලි ගැන ක්‍රියා කිරීමට නොහැකිවී ඇති බැව් ප්‍රදේශවාසීහු කියති . මේ ප්‍රමාදය ගැන දකුණු පළාත් පාලන කොමසාරිස් , පළාත් පාලන ලේකම් , මහ ඇමැති දකුණු පළාත් , මහජන පෙත්සම් සභාව සහ දකුණේ ආණ්ඩුකාරවරයාටත් කරන ලද පැමිණිලි තව තවත් දිග්ගැස්සෙමින් පවතිනවා විනා කිසිදු තීරණයක් ගැනීමට අම්බලන්ගොඩ ප්‍රාදේශීය සභාපතිට මෙන් අදාල වගකිවයුත්තන්ට ද නොහැකි වී තිබෙන බැව් දක්නට ලැබෙන බවත් පෙනේ . හාරිස්පත්තුවේ පුරන් කුඹුරු ප්‍රමාණය අක්කර දහසකට වැඩියි මහනුවර දිසා සමූහ කේ . චන්ද්‍රරත්න ගොවිජන සේවා කාර්යාලය දෙකක් සහ කෘෂි සංවර්ධන සහ පර්යේෂණ සහකාර නිලධාරීන් අසූවකට වැඩි සංඛ්‍යාවක් සිටින හාරිස්පත්තුව ප්‍රාදේශීය ලේකම් කොට්ඨාසයට අයත් ග්‍රාම නිලධාරි වසම් අසූහතර තුළ දැනට පුරන්ව ඇති කුඹුරු ඉඩම් ප්‍රමාණය අක්කර දහසකට වැඩි බව ගොවි සංවිධාන රැසක් පෙන්වා දෙති . මෙලෙස පුරන්වීමට හැරදමා ඇති කුඹුරු ඉඩම් වැඩි ප්‍රමාණයක් සාරවත් කුඹුරු ඉඩම් බව ද මෙම ඉඩම් පුරන්වීමට හැරදමා ඇත්තේ තව නොබෝ කාලයකින් ගොඩකර එම ඉඩම් කෑලි වශයෙන් නිවාස ඉදිකිරීම සඳහා වැඩි මුදලකට අලෙවි කිරීමට බව ද එම ගොවි සමිති ක්‍රියාකාරිකයෝ අවධාරනය කර සිටිති . මෙම කුඹුරු ඉඩම් අසලින් ගලා බසින ඇළ මාර්ග අවහිරකර එම කුඹුරු ඉඩම්වලට පහලින් ඇති කුඹුරු සඳහා පවා ජලය ගලා යාම වලක්වාලීමට ද යම් යම් උපායන් යොදා තිබෙන බවට ද චෝදනා කරන අතර ඒ සම්බන්ධව ස්ථානගත පරීක්ෂණයක් සිදු කිරීමටවත් අදාල වගකිවයුත්තන් ක්‍රියා නොකරන බව ද කියති . සතිපොළෙන් බදු අය කළත් වැඩි දියුණුවක් නැහැ පිලිමතලාව සමූහ එස් . සංජය බණ්ඩාර යටිනුවර ප්‍රාදේශීය සභාව මගින් පිලිමතලාව සතිපොළෙන් විශාල ලෙස ආදායම් බදු එකතු කිරීම සිදුකළත් මෙම පොළ වැඩිදියුණු කිරීමට මෙතෙක් නිසි පියවරක් ගෙන නොමැති අයුරු දක්නට තිබේ . සෑම සතියේ සෙනසුරාදා දිනකම මෙම පොළ පැවත්වෙන අතර ඒ සඳහා පිලිමතලාව නගරය තුළ කුඩා ඔය හරහා ඇති පැරණි යකඩ පාලම ද පිලිමතලාව දුම්රිය ස්ථානය අසල ඇති භූමිය ද උපයෝගී කර ගැනීම සිදුවේ . මෙම පොළ සඳහා ස්ථිර වෙළඳ කුටි සැකසීම ජල විදුලි පහසුකම් සැපයීම ආදී කිසිවක් ඉදිවී නොමැත . දුම්රිය දෙපාර්තමේන්තුව සතු මෙම භූමිභාගය මේ වන විටත් අනවසර ඉදිකිරීම් සිදු කරගෙන යාම නිසා ඉදිරියේ දී යටිනුවර ප්‍රාදේශීය සභාවේ මෙම සති පොල භූමිය ද අහිමි වී යන තත්ත්වයට පත්වී මෙහි ඇති පැරණි " යකඩපාලම " පමණක් ඉතිරි වීමට ඉඩ තිබෙන බව මේ පිළිබඳව අදහස් දක්වන මෙහි සතිපොල පිරිස් පෙන්වා දෙති . විනාඩි තිහකින් ගුවනින් යා හැකි සුන්දර කේරළ රාජ්‍යය අඩු ම මුදලක් ගෙවා ලබා ගත හැකි ගුවන් ප්‍රවේශ පත්‍රයකින් කරදරයකින් තොරව වීසා ලබා ගෙන යා හැකි ශ්‍රී ලංකාවට ආසන්න රට කුමක්දැයි රසවිත පාඨකයන් බොහෝ දෙනකු විමසා එවා ඇත . අද පළ වන්නේ ඒ පිළිබඳ විස්තරයකි . අඩු මිල ගුවන් ප්‍රවේශ පත්‍රයකින් යා හැකි එක් රටක් නම් මාලදිවයින යි . මාලදිවයින් චාරිකාව ගැන ලිපි මාලාවක් මෙයට පෙර " රසවිත " ට ලීවෙමි . ශ්රී ලංකාව ආසන්නයෙහි ම පිහිටි ( ඉන්දියාවේ ) කේරළය අනෙක් රාජ්‍යය යි . ගුවන් ප්‍රවේශ පත්‍රය සඳහා ( යාම් ඊම් දෙක ම ඇතුළත් ව ) රුපියල් දහතුන් දහස් පන්සියයකි . ශ්රී ලංකාවේ සිට ගුවන් කාලය විනාඩි 30කි . සෑම දිනක ම පෙරවරු 8 . 30ට ශ්රී ලංකන් එයාර්වේස් ගුවන් යානයක් කේරළ රාජ්‍යයේ අග නගරය වන ට්‍රිවැන්ඩ්‍රම් බලා පිටත් වේ . ට්‍රිවැන්ඩ්‍රම් නගරය අද හැඳින්වෙන්නේ තිරුවන්නාට්පුරම් යනුවෙනි . එම ගුවන් යානය පෙරවරු නවයට ට්‍රිවැන්ඩ්‍රම් ගුවන් තොටුපොළ වෙත ළඟා වෙයි . වීසා ලබා ගැනීමට කරදරයක් ඇත්තේ ම නැත . කොළඹ ගාලු පාරේ ( කොල්ලුපිටිය ) අංක 83 දරන තැන පිහිටි ඉන්දියානු මහ කොමසාරිස් කාර්යාලයෙන් එක් දිනක් තුළ ඔබට වීසා බලපත්‍රය ලබා ගත හැකි ය . ( දුරකථන අංකය 2421605 ) ඔබට වීසා බලපත්‍රය ලැබෙන්නේ මුළු ඉන්දියාවේ ම සංචාරය කිරීම සඳහා ය . වීසා ගාස්තුව රුපියල් 530කි . ඔබ සොබාදහමට ආදරය කරන්නෙහි නම් කේරළය යනු රටක් රාජ්‍යයක් පමණක් නොව සොබාදම් මාතාව ළය මඩල පුරවා හුස්ම ගන්නා පාරාදීසක් ලෙස ඔබට හැඟෙනු ඇත . කෝවලම් නම් මුහුදු තීරය සයුරු සෞන්දර්යයේ සුදු රළ පාවාඩ එලා ඔබ පිළිගනී . සැතැපුම් ගණනක් එක දිගට වෙරළේ ඇවිද ගිය හැකි ය . මුහුද නිල් දියෙන් වරින් වර ඔබ දෙපා තෙත මාත්තු කරයි . චාරිකාවේ යෙදෙන ඔබ දෙපතුල් ඉන් සුවපත් වෙයි . මුහුදු වෙරළේ රමණීය විවේකාගාර ගණනාවක් ම පිහිටා ඇත . තරු හෝටල් සොයා යනවා වෙනුවට මුහුදු වෙරළේ විවේකාගාරයක නතරවීම සුව දායකය . ඔබේ පසුම්බියට ද ඔරොත්තු දෙයි . ලක්ෂද්වීප මුහුදට මායිම් ව මෙම වෙරළ තීරය පිහිටා ඇත . අනෙක් පසින් වන ගහණයෙන් හා කඳු වැටියෙන් සුසැදි රමණීය පරිසරය යි . බොහෝ තැන්වල දී ශ්රී ලංකාවේ ගම් නියම් ගම් පසු කැර යන චාරිකාවක් සිහිපත් කරයි . පොල් වගාව බහුල ව දැකිය හැකි ය . තේ හා රබර් වගාවන් ද දර්ශනය වෙයි . කෙසෙල් සරු සාර ව වැඩෙයි . තිරුවන්නාතපුරම් නගරය පසු කැර ටික දුරක් යන විට ඔබ ටිකින් ටික ගම්මානය කරා පිවිසෙන්නෙහිය . කේරළයේ නගර වුව විශාල නැත . චෙන්නායි වැනි නගර හා සම කැර බලන විට හුස්ම ගැනීමට පවා අපහසු වන තරමේ තදබදයක් මෙහි දක්නට නොලැබේ . කඳු වැටියේ මුදුන් හිස වසා සිටින හරිත පැහැ තුරු වියන අලංකාර දසුනකි . දෙනෙත පිනි දියෙන් සේදුවක් වැනි සිසිලක් ඔබට දැනෙයි . 