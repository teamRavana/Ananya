සෝනියාගේ කොංග්‍රසය ඇතුළු සෙසු මිත්‍ර පක්ෂ මේ නැති බැරි බහුතරයේ අසහනයට නිවැරදි ලෙස ආමන්ත්‍රණය කැර මහ මැතිවරණයේ ජය කණුව කරා ළඟා වී ඇතත් , ඔවුන්ගේ සාර්ථකත්වය රැඳී ඇත්තේ ඒ ජනකාය තෘප්තිමත් කිරීමට සමත් වන ප්‍රමාණය අනුව ය . මේ හැරෙන්නට , පසුගිය මහා මැතිවරණ දෙක සමඟ සසඳන විට දේශපාලන වශයෙන් වඩා වැඩදායක ප්‍රවණතාවක් මෙවර මහා මැතිවරණයේ දී දක්නට තිබිණි . එම මහා මැතිවරණයේ ප්‍රධාන වශයෙන් සාකච්ඡා වූයේ ආගමිකත්වය සහ කුල පදනම උඩ ගොඩ නැගුණු ප්‍රශ්න වුවද , මෙවර බොහෝ දුර කතිකා වූයේ සමස්තයක් වශයෙන් පොදු ජනතාව එදිනෙදා මුහුණ දෙන ජීවන ගැටලු ගැන ය . ආගමික අන්තවාදයේ දේශපාලන අගතියෙන් නිදහස් වූ ප්‍රජාතන්ත්‍රවාදී දේශයක් තුළ සාධාරණ සමාජයක් ගොඩනැඟීමේ අරමුණ කරා ළඟාවීමේ දී රට තුළ ප්‍රගතිශීලී වාමාංශික කොටස්වල සහාය ගොනු කර ගැනීමට සෝනියාගේ කොංග්‍රසය සමත් වූ අතර , සන්ධාන යුගයේ පාර්ලිමේන්තු දේශපාලනයේ තවත් දකුණු ආසියාතික අත් දැකීමක් ලෙස සලකන විට ශ්‍රී ලංකාවේ හට ගත් උන්නතිකාමි පෙරළියට සමගාමි වූ නව පෙළගැස්මක් ඉන්දියාව තුළ යළි හට ගැනෙමින් ඇතැයි පෙනී යයි . ගෝලීයකරණයේ අයහපත් බලපෑම අවම කර ගැනීමේ දී මේ පෙළගැස්ම ඔස්සේ ඉන්දියාව ලබන යම් සාර්ථකත්වයක් වේ නම් , එය සංවර්ධනය වෙමින් ඇති අනෙක් රටවලට ද යහපත් බලපෑමක් ගෙනෙනු ඇතැයි සිතිය හැකි ය . කලාපයීය බලවතකු ලෙස දකුණු ආසියාව තුළ ඉන්දියාව උසුලන ප්‍රමුඛ තත්ත්ව දෙස විමසන විට , ඉන්දියාවේ අභ්‍යන්තර දේශපාලන පෙරළියකින් ඇති විය හැකි කලාපීය පිටාරය ගැන ද නිතැතින් ම අපගේ අවධානය යොමු වෙයි . මේ අතුරින් ක්ෂණිකව සංවේදිතාවක් දක්වන්නේ පාකිස්ථානයයි . ඉන්දු – පාකිස්ථාන් සබඳතා පිළිබඳ ඉතිහාසයේ දී ගැටුම් අභිමුඛතාවේ සීතල යුද්ධ ස්ථාවරයේ සිට සංහිඳියාවේ නව සහයෝගිතා යුගයක් කරා පිය නඟමින් පසුගිය වසරෙක කාලය තුළ අඟනා පුරෝගාමිත්වයක් දැක්වූ අගමැති වජ්පායි කෙරෙහි විශේෂ මනාපයක් දැක්වීමට පාකිස්ථනයට හේතු ඇතත් , කොංග්‍රසයේ නායකත්වයෙන් යුතු නව ඉන්දීය රජයක් සමඟ ඒ අයුරින් ම වැඩ කරමින් දෙරට අතර සාම කියාදාමය පෙරට ගෙන යාමට හැකිවේ යයි , පාකිස්තානය සඳහන් කර ඇත්තේ මහ මැතිවරණ ප්‍රතිඵලයෙන් පසු මුල් ප්‍රතිචාරය දැක්වූ විදේශ රට වශයෙනි . ඉන්දු - පාකිස්ථාන් සංහිඳියාව තවදුරටත් වැඩි දියුණු කිරීමට තමන් දක්වන කැපවීම සෝනියා විසින් ද ප්‍රකාශ කර ඇත . ශ්‍රී ලංකාව හා ඉන්දියාව අතර සබඳතා කොංග්රස් පක්ෂයේ නායකත්වයෙන් යුතු නව රජයක් වැඩ බාර ගන්නේ ශ්‍රී ලංකාව සහ ඉන්දියාව අතර සබඳතා ඉහළ ම සුහද තලයෙක පවතිද්දී ය . දෙරටේ ම නායකයන් ඔවුනොවුන්ගේ රටවල් අතර ක්‍රියාශීලී සහයෝගය සහ මිත්‍රත්වය අරභයා දක්වන සමාන චින්තනය ගැන සිතන විට වඩා ළබැඳි කැපවීමකින් ක්‍රියා කිරීමට දෙරටට ම හැකි වනු ඇත . වැරැදි ගණන් බැලීමක් භාරතීය ජනතා පක්ෂයේ නායකත්වය ඇති ප්‍රජාතන්ත්‍රවාදී ජාතික සංධානයේ මැතිවරණ ජයග්‍රහණයක් උදෙසා ඉතා ම සුදුසු එළැඹ ඇතැයි නිගමනය කැර , නියමිත කාලයට පස් මාසයකට කලින් පාර්ලිමේන්තුව විසුරුවා හරිමින් අගමැති අතාල් බිහාරි වජ්පායි ගත් තීරණය වැරැදි ගණන් බැලීමක් මත පදනම් වූවක් බව පැහැදිලි ය . එහෙත් " වැරදි පක්ෂයේ නායකත්වයට පත් වූ හරි මිනිහා " ලෙස ද හැඳින්වෙන වජ්පායිගේ දේශපාලන ප්‍රතිරූපයට මේ පරාජය නිසා හානියක් වී ඇතැයි කිව නොහැකි ය . ජනතාවගේ නිදහස් ඡන්දයෙන් සිය පක්ෂ ප්‍රතික්ෂේප කැර ඇති බව ඉඳුරා දැනැ ගත් ගිය බ්‍රහස්පතින්දා ම අගමැති පුටුවෙන් ඔහු සමු ගත්තේ පරාජයේ දී ගරු කටයුතු ලෙස හැසිරුණු ප්‍රජාතන්ත්‍රවාදි නායකයකුගේ සම්භාවනීයත්වයක් සිය දේශපාලන පෞරුෂයට එකතු කැර ගනිමිනි . මහා මැතිවරණයේ විවාද රහිත වීරවරිය ලෙස ඉන්දීය ජනමතය ඔස්සේ උස් ව නැඟී සිටින කොංග්රස් නායිකා සෝනියා පරාජයෙන් ඇද වැටී , දේශපාලන වශයෙන් ආබාධිත ව පැවැති පක්ෂයක් යළි ගොඩ ගැනීමට පමණක් නොව , විජාතිකත්වය පිළිබඳ දේශපාලන අවලාදය මධ්‍යයේ කෝටි සංඛ්‍යාත ජනතාවකගේ විශ්වාසය සිය නායකත්වය වටා ගොනු කර ගනිමින් , ඉන්දියාවේ ඉරණම අතට ගත් නව නායිකාව බවට පත් ව ඇත්තී , ඉතිහාසගත ජයග්‍රහණයෙක දී නිහතමානිත්වයේ ආභරණයෙන් සිය ප්‍රතිරූපයට තව දීප්තියක් එකතු කැර ගනිමිනි . සෝනියා ඉන්දියාවේ නව අගමැති වේද යනු තව ම විවෘත ප්‍රශ්නයකි . එහෙත් කොංග්රස් පක්ෂයට සහ එහි මිතුරු පක්ෂවලට ලැබුණු ජන වරම , විජාතිකත්වය සාධකයක් කර ගනිමින් ඇයට එරෙහි ව ගොනු කැරුණු විරෝධතා ජනතාව විසින් ප්‍රතික්ෂේප කරනු ලැබීමකි . මේ නිසා ඇය අගමැති වේද , නැතිද යනු දැන් ඇය විසින් ම ගත යුතු ව ඇති තීරණයකි . අගමැති පුටුවේ කවුරුන් වාඩි වුවත් , එය පිටුපස ඇති ජංගම බලය ඇයට වනු ඇති බවට නම් සැකයෙක් නැත . බී. ජේ. පී. දේශපාලනයට එරෙහි ව පෙළ ගැසෙන ඉතා පළල් සංධානයක් වීමේ හැකියාව හැරෙන්නට , ඉන්දියාවේ නව රජයේ හැඩ රුව තව ම හරි හැටි පැහැදිලි නැත . කෙසේ වුවද ලොව විශාලතම ප්‍රජාතන්ත්‍රවාදී රටේ මැද මාවත් දේශාපලනය සහ ප්‍රගතිශීලී වාමාංශය අතර සුසංයෝජනයක් වේ නම් , එය හමුවේ නව අවස්ථා පමණක් නොව තියුණු අභියෝග ද හට ගැනෙනු දැක ගත හැකි වනු ඇත . ( තව ලිපියක් ලබන සතියේ ) දෙමළ පත්තරවලින් නැගෙනහිර ප්‍රහාරයෙන් සටන් විරාමය කැඩුණා තමිල් සෙල්වන් නැගෙනහිර කොටි පාලන ප්‍රදේශයක් වන අයිත්තමලෛ කොටි කඳවුරට පසුගියදා එල්ල වූ ප්‍රහාරය සටන් විරාම ගිවිසුම උල්ලංඝනය වීමකැයි සටන් විරාම ගිවිසුම් ප්‍රධාන මේජර් ජනරාල් ට්‍රොන් ෆුර්හව්දේ පිළිගෙන ඇති බවත් , මෙය මුළුමනින්ම සටන් විරාම ගිවිසුම උල්ලංඝනය කිරීමක් වන හෙයින් ඒ පිළිබඳ තම සංවිධානයේ විරෝධය සටන් විරාම ගිවිසුම් හරහා රජය වෙත දැනුම් දුන් බවත් කොටි සංවිධානයේ දේශපාලනාංශ ප්‍රධානි එස් . පී . තමිල් සෙල්වන් ප්‍රකාශ කළ බව " උදයන් " පුවත්පත වාර්තා කරයි . අධි ආරක්ෂිත කලාප පෙන්වා යළි පදිංචි වීමට බාධා නොකළ යුතුයි යාපන අර්ධද්වීපයේ ස්ථාපිත කැරුණු අධි ආරක්ෂිත කලාප හේතුවෙන් එකී ප්‍රදේශවලින් අවතැන්වූවන් යළි පදිංචි කරවීම සඳහා අවශ්‍ය ප්‍රායෝගික ක්‍රියාමාර්ග ගත යුතු බවත් , ආරක්ෂක කාරණා පිළිබඳ සාකච්ඡා අවසන් වන තෙක් අවතැන්වූවනට ඉවසා සිටින්නැයි කීම නුසුදුසු බවත් , අවතැන්වූවන්ගේ ප්‍රශ්නයට විසඳුම් ලබා දීමේ දි අධි ආරක්ෂිත කලාප බාධාවක් නොවිය යුතු බවත් සරණාගතයන් සඳහා වන එක්සත් ජාතීන්ගේ ප්‍රධානි ඩෙනිස් මකන්මාරා ප්‍රකාශ කළ බව " සුඩර්ඔල " පුවත්පත කියයි . නැගෙනහිර " නාඳුනන " ප්‍රහාරය කොටි නායකයෙකු ඉලක්ක කළ එකක් . නැගෙනහිර කොටි පාලන ප්‍රදේශයේ වව්නතීව් , ආයිත්තයමලෛහි පිහිටි කොටි කඳවුරට පසුගියදා එල්ල වූ ප්‍රහාරය එම සංවිධානයේ මූල්‍ය අංශ " නිරෝන් " නමැත්තා ඉලක්ක කොට දියත් වූ එකක් බව වාර්තා වේ . " නිරෝන් " හිටපු නැගෙනහිර කොටි නායක " කරුණා අම්මාන්ගේ " මුදල් වංචා පිළිබඳ වන්නි කොටි නායකත්වයට තොරතුරු ලබා දුන් අයෙකු බවත් , කරුණාගේ වෙන්ව යාමේ තීරණයත් සමඟ ම වන්නියට පැන ගත් " නිරෝන් " නැගෙනහිර පළාත යළිත් වන්නි කොටි නායකත්වය යටතට පත්වීමත් සමඟ ම නැගෙනහිරට පැමිණ ප්‍රහාරයට ලක් වූ කඳවුරේ සිට තම කටයුතු යළි අරඹා තිබූ බවත් , ඒ බව දැන ගත් කරුණා අම්මාන්ගේ සගයන් " නිරෝන් " ඝාතනය කිරීමේ අරමුණින් මේ ප්‍රහාරය එල්ල කර ඇතත් ප්‍රහාරය එල්ල වූ අවස්ථාවේ " නිරෝන් " එහි නොසිටි බැවින් කරුණා පාර්ශ්වයේ අපේක්ෂා ඉටු නොවූ බවත් තතු දත් ආරංචි මාර්ග පවසන බව සුඩර්ඔලි පුවත්පත කියයි . නැගෙනහිර ආරක්ෂක අංශ ආරක්ෂක වැඩපිළිවෙළක් යොදයි නැගෙනහිර පළාතේ කොටි පාලනයට අයත් ප්‍රදේශ හා රජයේ පාලනය යටතේ පවතින ප්‍රදේශ අතර වැටී ඇති අතුරු මාර්ග අටක ප්‍රවාහන කටයුතු සීමා කිරීමට ආරක්ෂක අංශ තීරණය කර ඇතැයි කොටි පාලන ප්‍රදේශයේ පළවන තමිල්අලෛ පුවත්පත කියයි . ඒ අනුව රාත්‍රි 10ත් පාන්දර 5ත් අතර කාලයේ දී එම මාර්ගවල ආරක්ෂක අංශ ගමන් සීමා කැරෙනු ඇති බවත්, එම කාලයේ දී මේ මාර්ගවල ගමන් ගන්නා වාහන දැඩි සෝදිසි කිරීමකට ලක් කැරෙන අතර මහජන ප්‍රවාහන කටයුතු මානුෂික හේතු මත පමණක් සිදු කිරීමට අවසර ලැබෙන බවත් වාර්තා වේ . පට්ටිරුප්පුව , මණ්ඩූර් , වව්නතීව් , කළුපාලම , කිරාන් , වාලච්චේනෙ යන ප්‍රදේශවල මාර්ග මේ යටතට වැටෙයි . පසුගියදා කොටි පාලන ප්‍රදේශයට එල්ල වූ ප්‍රහාරයට ආරක්ෂක අංශ සහය ලැබුණු බවට කොටි චෝදනා කිරීමෙන් පසුව ආරක්ෂක අංශ මේ පියවර ගෙන ඇති බව තමිල් අලෛ පුවත්පත වැඩිදුරටත් වාර්තා කරයි . මන්නාරමට හොරෙන් එන අයත් හොරාට ගේන බඩුත් වැඩිවෙලා ඉන්දියාවේ සිට ශ්‍රී ලංකාව බලා පැමිණෙන සරණාගත සංඛ්‍යාව ක්‍රමයෙන් ඉහළ යන බවත්, එසේ මෙරටට පැමිණෙන සරණාගතයන් දැන හෝ නොදැන තමන් සමඟ නීති විරෝධි බඩු භාහිරාදිය ද රැගෙන එන බවත් මන්නාරමේ නියෝජ්‍ය රේගු ප්‍රධානයා පවසන බව වීරකේසරී පුවත්පත කියයි . නීති විරෝධී ලෙස තලෛමන්නාරම හරහා මෙරටට එන එකී සරණාගතයන් රැගෙන එන නීති විරෝධී භාණ්ඩ රාජසන්තක කළ යුතු තත්ත්වයක් උද්ගතවී ඇතැයි ද පසුගිය මාස තුනක් ඇතුළත එලෙස නීති විරෝධී ආකාරයෙන් මෙරටට ගෙන ආ රුපියල් ලක්ෂ දහයක් වටිනා බීඩි තොගයක් මන්නාරමේ පොලිසීය විසින් අත්අඩංගුවට ගෙන රේගුව වෙත භාරදී ඇතැයි ද එම පුවත්පත තවදුරටත් හෙළි කර ඇත . එහෙත් එසේ රේගුව භාරයට ගැනෙන නීතිවිරෝධී භාණ්ඩ ආරක්ෂාකාරීව තැබීමට අවශ්‍ය පහසුකම් මන්නාරමේ නැති හෙයින් එම භාණ්ඩ කොළඹට යැවෙන බව ද වාර්තාවේ . දන්ත ධාතූන් වැඳ පුදා ගනී දෙමළ එක්සත් විමුක්ති පෙරමුණේ නායක හා හිටපු පාර්ලිමේන්තු මන්ත්‍රීවරයකු ද වන වී . ආනන්ද සංගරී මහතා පසුගිය දිනක මහනුවර ශ්‍රී දළදා මාළිගය වෙත ගොස් දන්තධාතූන් වහන්සේ වැඳපුදාගත් බව වාර්තා වේ . මේ දිනවල පැවැත්වෙන දළදා ප්‍රදර්ශනයට සංගරී මහතා සහභාගි වී ඇත්තේ මධ්‍යම පළාත් ප්‍රධාන අමාත්‍ය වසන්ත අළුවිහාරේ මහතා සමගිනි . දළදා ප්‍රදර්ශනය නැරඹීම සඳහා ජපාන , තායිලන්ත , චීන , සිංගප්පූරු , බුරුමය , මැලේසියාව , කොරියාව යන රටවල වැසියන් ද විශාල වශයෙන් පැමිණෙන බවත් වීරකේසරී පුවත්පත වාර්තා කර තිබුණි . ඔබට ලැබුණු ජනවරමට යුක්තිය ඉටුකරන්න ප්‍රභාකරන් මැතිවරණයේ දී ජනතාව ලබා දුන් ජනවරමට යුක්තිය ඉටු කිරීම සඳහා ක්‍රියා කළ යුතු බවත් , ජනතාව අතරට ගොස් ඒ ජනතාව සමඟ එක්ව ක්‍රියා කළ යුතු බවත් කොටි නායක වේළුපිල්ලේ ප්‍රභාකරන් කියයි . ජනතාවට දුන් පොරොන්දු ඉටු කිරීම සඳහා සාමුහිකව ක්‍රියා කළ යුතු බවත් , නැගෙනහිර පළාතේ ඇතිවූ නොසන්සුන්තාව හේතුවන් ශෝකයටත් පීඩාවටත් පත්ව සිටින ජනතාව හමුවී ඔවුන්ව අස්වසාලීම සඳහා දෙමළ ජාතික සන්ධානයේ පාර්ලිමේන්තු මන්ත්‍රීවරුන් විසිදෙදෙනා ම නැගෙනහිර ගොස් එම ජනතාවගේ දුක සැප සොයා බැලිය යුතු බවත් කොටි නායක වේළුපිල්ලේ ප්‍රභාකරන් පසුගියදා ඔහු හමුවූ දෙමළ ජාතික සන්ධානයේ නියෝජිතයන්ට පවසා ඇතැයි වීරකේසරී පුවත්පත වාර්තා කරයි . කොටි මැතිවරණ නිරීක්ෂකයනට අප්‍රිකානු කොංග්‍රසයෙන් පැසසුම් දකුණු අප්‍රිකාවේ පැවැති මහ මැතිවරණය සාමකාමි හා සාධාරණ මැතිවරණයක් බවට පත්වීමෙහිලා කොටි සංවිධානයේ උසස් නිරීක්ෂණය බෙහෙවින් ඉවහල් වූ බව එම මැතිවරණයෙන් විශිෂ්ට ජයග්‍රහණයක් අත්කර ගත් අප්‍රිකානු ජාතික කොංග්‍රසය ප්‍රසංසා කළ බව වීරකේසරී පුවත්පත කියයි . එම නිරීක්ෂණ කටයුතු සඳහා කොටි සාම ලේකම් පුලිදේවන් ඇතුළු කොටි නියෝජිතයන් පස්දෙනෙකුගෙන් යුත් කණ්ඩායමක් සහභාගි විය . නිරීක්ෂණ කටයුතු අවසන් කර අප්‍රිකානු මාධ්‍ය වෙත අදහස් දක්වා ඇති පුලිදේවන් " ශ්‍රී ලංකාවේ මැතිවරණ කිසිවිටෙකත් සාමකාමී හා සාධාරණ ආකාරයෙන් නොපැවැත්වෙන බවත් , ප්‍රචණ්ඩ මැතිවරණ සංස්කෘතියක් ශ්‍රී ලංකාවේ දේශපාලනඥයන් විසින් නිර්මාණය කර ඇති බවත් , අප්‍රිකාවේ පැවැති සාමකාමී හා සාධාරණ මැතිවරණය ලෝකයට ආදර්ශයක් බවත් ප්‍රකාශ කර ඇත . අවුරුදු සති අන්තයේ කොමර්ෂල් බැංකු ඒ ටී එම් යන්ත්‍රවලින් මිලියන 625ක් ගෙවයි අප්‍රේල් මස පැවැති දින 5ක අවුරුදු සති අන්තය තුළ කොමර්ෂල් බැංකුවේ ඒ ටී එම් ජාලයට සම්බන්ධ යන්ත්‍ර 170 මඟින් රුපියල් මිලියන 625ක මුදලක් ආපසු ගෙවා ඇති බව එම බැංකුව පවසයි . කොමර්ෂල් බැංකුවේ නියෝජ්‍ය සාමාන්‍යාධිකාරි ( පුද්ගල බැංකු කටයුතු ) රවි ඩයස් මහතා පවසන අන්දමට මෙම කාලය තුළ මුදල් ආපසු ගැනීම් 151 , 000කට ආසන්න සංඛ්‍යාවක් සිදුවී ඇති අතර අධික ලෙස භාවිතය නිසා ඒ ටී එම් වැඩි ප්‍රමාණයකට කිහිපවතාවක් ම මුදල් ඇතුළත් කිරීමට ද සිදුවී ඇත . වෙනත් බැංකුවල කාඩ්පත් හිමියන් මෙන්ම දේශීය හා විදේශීය කාඩ්පත් හිමියන් ද මෙම වාර්තාගත මුදල් ආපසු ගැනීම සඳහා දායක වී ඇත . මෙයට අමතරව කැට් කාඩ්පත් හිමියන් විසින් කර ඇති ශේෂය පරීක්ෂා කිරීම් සංඛ්‍යාව සහ ඉල්ලුම් කරන ලද කෙටි බැංකු ප්‍රකාශන සංඛ්‍යාව 48 , 000කි . 170ක ඒ ටී එම් සංඛ්‍යාවකින් සමන්විත වූ කොමර්ෂල් බැංකු ඒ ටී එම් ජාලය දිවයිනේ විශාලතම ජාලය වීමත් , බැංකුව විසින් යොදා ගෙන ඇති සුපිරි තාක්ෂණයෙන් යන්ත්‍ර භාවිතාවේ මෙබඳු ඉක්මන් වැඩිවීමක් ඇතිවීමට බලපෑ ප්‍රධාන සාධක ලෙස සැලකිය හැකිය . කොමර්ෂල් බැංකුව " මාස්ටර් කාඩ් ජාත්‍යන්තරය " සමඟ සම්බන්ධවී ඇති බැවින් ලොව පුරා විසිරුණු ජාලයේ ඒ ටී එම් යන්ත්‍ර මිලියනයකට අධික සංඛ්‍යාවක් සමඟ ගනුදෙනු කිරීමටත් , මිලියන 4ට අධික වෙළෙඳුන් සංඛ්‍යාවකගෙන් සමන්විත " " වෙළෙඳ ජාලයෙන් භාණ්ඩ මිලදී ගැනීමටත් කැට් කාඩ්පත් හිමියන්ට හැකියාව ලැබී ඇත . කොයින්ස් වෙතින් ස්ට්‍රෝබෙරි බීර ත්‍රී කොයින්ස් සමාගම් ස්ට්‍රෝබෙරි රසැති නව බීර වර්ගයක් හඳුන්වා දී ඇත . " ත්‍රී කොයින්ස් ෆයින් ස්ට්‍රෝබෙරි පිල්ස් " යන නමින් මෙම බීර වර්ගය හඳුන්වා දී ඇත . බෙල්ජියානු පලතුරු බීරවලට සමාන , මෙම බීර වර්ගයේ මද්‍යසාර ප්‍රතිශතය සියයට 6 . 6වන බව සමාගම පවසයි . රතට හුරු දුඹුරු පැහැති මෙම බීර මිහිරි පලතුරු සුවඳකින් සහ පලතුරු හා මෝල්ට් රසයකින් යුත් බවත් , එය පිපාසය සංසිඳවීමට වඩාත් සුදුසු වනු ඇතැයි බීර පෙරීම් අංශයේ ප්‍රධානී ජනක ජයසිංහ මහතා පවසයි . ස්වාභාවික ස්ට්‍රෝබෙරි සමඟ ජර්මනියෙන් ආනයනය කරන මෝල්ට් , පර්ල් සහ මැග්නම් හොප්ස් හා ඊස්ට් මුසු කොට මෙම බීර පෙරන බව ද ඔහු කියයි . ග්ලෝ , එවලන් පබ් , එස් . එස් . සී . , ඩෙලි මාර්කට් , ඩෙලි ෆ්‍රාන්ස් , මොලිස් , ගෝල්ඩන් මයිල් , කැන්ඩි බේ , ක්‍රෙස්කැට් , අරුගම් බේහි සයැම් විව් සහ ඔඩෙල් යන ස්ථානවලින් මෙම බීර රස විඳිය හැකි ය . ජනතාවට උසස් රසයක් හා ඉහළ ප්‍රමිතියක් ඇති බීර වර්ගයක් ලබා දීම සඳහා මෙය වෙළෙඳපොළට හඳුන්වා දුන් බව , ත්‍රී කොයින්ස් සමාගමේ විධායක නියෝජ්‍ය සභාපති අශාන් කන්නන්ගර මහතා කියයි . මෙම විශේෂිත බීර කේෂ්ත්‍රයට කාන්තාවන් වැඩි ප්‍රමාණයක් අවතීර්ණ වන බව පැවසූ කන්නන්ගර මහතා ෆයින් ස්ට්‍රෝබෙරි පිල්ස් වැනි බීර නිසා ඔවුන්ට බීර රස විඳීමට වැඩි අවකාශයක් ලැබෙන බව සඳහන් කළේ ය . දේශීය බීර නිෂ්පාදනයේ දී , එයට වැඩි වටිනාකමක් ලබා දීමට විශේෂිත බීර නිෂ්පාදනය කරන ත්‍රී කොයින්ස් සමාගම ප්‍රථමවරට කෑන්වල ඇසිරූ බීර මෙරට වෙළෙඳපොළට හඳුන්වා දුන්නේ ය . සුබ ආකල්ප වැඩමුළුව සාර්ථකයි දිවයිනේ ප්‍රමුඛ සුබ ආකල්ප පුහුණු කිරීමේ ආයතනයක් වන අයි බී එම් සී ආයතනය පසුගිය පාසල් නිවාඩු කාලයේ පාසල් සිසුන් සඳහා ඔවුන්ගේ වටිනා කාලය ප්‍රයෝජනවත් වන පරිදි කළමනාකරණය කිරීම සඳහා සුබ ආකල්ප වර්ධනය පුහුණු කිරීමේ වැඩමුළුවක් ගංගොඩවිල නුගේගොඩ හෙල්ප් ඒජ් ආයතනයේ දී පවත්වන ලදී . මානසික ශක්තිය හඳුනා ගැනීම සහ දියුණු කිරීම , ඍණ සිතුවිලි සහ අහේතුවාදී සිතුවිලි නිසා හටගන්නා මානසික පසුබෑම දුරු කිරීම ජීවිතය පිළිබඳ සහ තමා පිළිබඳ අවබෝධය වැඩිදියුණු කිරීම . අධිෂ්ඨාන ශක්තිය දියුණු කොට පෞරුෂ වර්ධනයක් ඇති කර ගැනීම සඳහා මඟ පෙන්වීම , පුළුල් ජීවන දර්ශනයක් ඇති විශිෂ්ට පුද්ගලයකු බවට පත් කිරීමට අවශ්‍ය මූලික අඩිතාලම දැමීම සඳහා අවශ්‍ය කරුණු පෙන්වා දීම මෙම වැඩමුළුවේ අන්තර්ගත විය . අයි බී එම් සී ආයතනයේ ප්‍රධාන පුහුණුකරුවන් වන ඒ. ජී. එස්. සේනාධීර මහතා සහ වී. පත්මසීලි මහත්මිය මෙම වැඩමුළුව මෙහෙයවූහ . එමිරේට්ස් ගුවන් සේවයට සම්මාන රැසක් ජාත්‍යන්තර ගුවන් මගීන් කෝටියක් ආශ්‍රයෙන් ස්කයිට්‍රැක්ස් වෙබ් අඩවිය විසින් කරන ලද සමීක්ෂණයක දී එමිරේට්ස් ගුවන් සේවයට හොඳම ඉකොනොමි පන්තිය , මැද පෙරදිග හොඳම ගුවන් සේවාව , සහ ලොවේ හොඳම ගුවන් සේවා අතරින් දෙවන ස්ථානය ඇතුළු සම්මාන රැසක් හිමි විය . ලොව හොඳම ගුවන් සේවය ලෙස ප්‍රථම ස්ථානයට පැමිණි ගුවන් සේවයට සෑහෙන අභියෝගයක් එල්ල කළ එමිරේට්ස් ගුවන් සේවාව , සමීක්ෂණය සිදු කළ මාස 10ක කාල පරිච්ඡේදය තුළ ඇතැම් අවස්ථාවන්හි දී ප්‍රථම ස්ථානයේ සිටි බව එම වෙබ් අඩවිය පවස යි . මෙම සමීක්ෂණ ප්‍රතිඵල පිළිබඳ අදහස් දැක්වූ ස්කයිට්‍රැක්ස් අලෙවි කටයුතු පිළිබඳ අධ්‍යක්ෂ පීටර් මිලර් මහතා කියා සිටියේ ප්‍රථම , දෙවන හා තෙවන ස්ථාන අතර ඉතා අඩු පරතරයක් තිබූ බව යි . එමිරේට්ස් ගුවන් සේවයට මෙම සම්මාන දිනා ගැනීමට කාර්ය මණ්ඩලයේ උසස් සේවා තත්ත්වයත් ගුවන් යානාවල සැපයෙන ආහාර හා විනෝදාත්මක සේවා හේතු වූ බව ඔහු පැවසුවේ ය . ආර්පිකෝ සුපිරි සල් තුනක කොමර්ෂල් බැංකු සේවාහල් සුපිරි වෙළෙඳසල් බැංකුකරණයේ පුරෝගාමියා වන කොමර්ෂල් බැංකුව කොළඹ නගරාශ්‍රිතව පිහිටි ආර්පිකේ සුපිරි අලෙවි සල් තුනක සිය සේවාහල් ආරම්භ කර තිබේ . හයිඩ්පාර්ක් , දෙහිවල හා බත්තරමුල්ල ආර්පිකෝ සුපර් අලෙවිසල්හි මෙම කොමර්ෂල් බැංකු සේවාහල් ක්‍රියාත්මක වේ . හයිඩ්පාර්ක් සේවාහල විවෘත කිරීමේ උත්සවය අමතමින් කොමර්ෂල් බැංකුවේ කළමනාකාර අධ්‍යක්ෂ අමිත ගුණරත්න මහතා කියා සිටියේ රිචඩ් පීරිස් ආයතන සමූහය කොමර්ෂල් බැංකුවේ ඉපැරණි ගනුදෙනුකරුවකු බවත් , මෙම සේවාහල් ඇරඹීම මගින් එම දිගුකාලීන සබැඳියාව තවදුරටත් ශක්තිමත් වන බව ය. කොමර්ෂල් බැංකුවේ සියලු ශාඛාවල ගනුදෙනුකරුවන්ට පමණක් නොව ගනුදෙනුකරුවන් නොවන අයට ද නිවාඩු දින , සති අන්තයේ සහ සියලුම දිනයන්හි දී මෙන් ම සැදෑ කාලයේ දීත් බැංකු පහසුකම් සැලසීම මේ සේවාහල්වල අරමුණ බව ගුණරත්න මහතා තවදුරටත් පැවසී ය . ආර්පිකෝ බෙදාහැරීම් අංශයේ කළමනාකාර අධ්‍යක්ෂක මහින්ද ගලගෙදර මහතා පැවසුවේ , සිය සේවාහල් තුනක් හයිඩ්පාර්ක් , දෙහිවල හා බත්තරමුල්ලේ පිහිටි ආර්පිකෝ සුපර් සෙන්ටර් ඇරඹීම සතුටට කරුණක් වන්නේ මෙම සහසම්බන්ධතාවය හේතුවෙන් අදාළ ආයතන දෙකෙහි ම අනර්ඝ සේවය සියලු ගණුදෙනුකරුවන් වෙත කාර්යක්ෂම ලෙස පිරිනැමෙන නිසා බව යි . ඉහත කී ප්‍රදේශවල ගනුදෙනුකරුවන් හට ආර්පිකෝ සුපර් සෙන්ටර්වල සාප්පු සවාරියේ යෙදෙමින් තම බැංකු අවශ්‍යතා ඉටුකැර ගැනීමේ අවස්ථාව දැන් උදාවී තිබේ . කොමර්ෂල් බැංකුවේ පරිගණකගත ජාලය හරහා ශාඛා 119කුත් ස්වයංක්‍රීය ටෙලර් යන්ත්‍ර 170කුත් සම්බන්ධ වී තිබීම , ගනුදෙනුකරුවන්ගේ බැංකු කටයුතු වඩාත් පහසු කරයි . නව ව්‍යවසායක සම්මාන උලෙළට අයදුම්පත් කැඳවයි ෂෙල් ලයිව් වයර් තරුණ නව ව්‍යවසායක සම්මාන උලෙළ සඳහා අයදුම්පත් බාර ගැනීම මැයි 14වැනි දින අවසන් වෙයි . ජූලි මාසයේ පැවැත්වීමට නියමිත තරගාවලි තුනෙන් තේරෙන ජයග්‍රාහකයන්ට සැප්තැම්බර් මාසයේ පැවැත්වෙන අවසන් තරගයට ඉදිරිපත් වීමේ අවකාශ ලැබේ . ප්‍රථමවරට මෙම තරග සඳහා උතුරු නැගෙනහිර පළාත් ද සහභාගි වනු ඇත . අවුරුදු 16 - 32 දක්වා වයස් මට්ටම්වල පසුවන තරුණ තරුණියන් ස්වයං රැකියාවලට යොමු කිරීමේ අරමුණින් පවත්වන මෙම තරගයේ ජයග්‍රාහකයන්ට මුදල් ත්‍යාග පිරිනැමීමට ෂෙල් ලයිව් වයර් විධිවිධාන යොදා ඇත . මෙම සම්මාන උලෙළ සඳහා අවශ්‍ය අයදුම්පත් පහත සඳහන් ස්ථානවලින් ලබාගත හැක . 498 , ආර් . ඒ . ද මෙල් මාවත කොළඹ 03 , මහජන පුස්තකාලය කොළඹ 07 , ව්‍යාපාර සංවර්ධන මධ්‍යස්ථානය කොළඹ 02 , වෘත්තීය සේවා සංවර්ධන මධ්‍යස්ථානය කොළඹ 07 , පහත සඳහන් සියලුම දිස්ත්‍රික්කහි වාණිජ සහ කර්මාන්ත මණ්ඩලයන් යාපනය , වවුනියා , ත්‍රිකුණාමලය , මොණරාගල , හම්බන්තොට , රත්නපුර සහ සියලුම සබරගමු සංවර්ධන බැංකු ශාඛාවන්හි රත්නපුර , කළුතර , කෑගල්ල සහ කොළඹ ඇතුළත්ව , සර්වෝදය ප්‍රධාන කාර්යාලයේ සහ එහි තෝරාගත් ශාඛාවන්හි , තංගල්ල බිස්නස් ක්‍රියේෂන්ස් ලිමිටඩ් සහ යොධගම ඇඹිලිපිටියේ ග්‍රාමීය නායකයන් පුහුණු කිරීමේ ජාත්‍යන්තර මධ්‍යස්ථානය . සුළු ව්‍යාපාර අරඹන්නන්ට අත්වැලක් විරැකියාව ඉතා අඩු ආයෝජනයකින් සාර්ථක ලෙස විසඳාගැනීම සඳහා භාවිතා කළ හැකි විකල්පයක් අත්වැල ව්‍යාපාරික සඟරාව මඟින් හඳුන්වා ඇත . " ව්‍යාපාරයක් අරඹමු " නමින් වෙළෙඳපොළට ඉදිරිපත් කර ඇති අත්වැල ව්‍යාපාරික සඟරාවේ විශේෂ අතිරේකය සම්පූර්ණයෙන්ම පාහේ වෙන්වී ඇත්තේ අලුත් ව්‍යාපාරයක් ආරම්භ කරන ආකාරය පිළිබඳව ය . නව ව්‍යාපාරයක් ආරම්භ කිරීමේ වගකීම මහමඟ අතරමං නොවී සාර්ථක ලෙස නිම කිරීමට හැකි දැනුම ලබා දීම මෙහි අරමුණ ය . ව්‍යාපාරයක් පවත්වා ගෙන යෑමේ හැකියාව තමාට ම මැනගැනීම සඳහා විශේෂයෙන් පිළියෙළ කර ඇති ප්‍රශ්න 64ක ප්‍රශ්න මාලාවක් ද මෙම අතිරේකයට ඇතුළත් ය . දැනට තෝරාගෙන ඇති ව්‍යාපාරික අදහසක් ඇගයීමට ලක්කිරීම සඳහා භාවිතා කළ හැකි තවත් ප්‍රශ්න මාලාවක් ද මෙහි ඉදිරිපත් කර තිබේ . සංවර්ධන බැංකු මඟින් ණය දීම සඳහා අනුමත කරන ලද ව්‍යාපෘති සියයකට වැඩි ප්‍රමාණයක් ද ඇතුළත් කර ඇත . භාණ්ඩයක නිෂ්පාදන වියදම් සොයා ගැනීමටත් එම වියදම් ව්‍යුහයට ගැළපෙන ආකාරයකින් ව්‍යාපාරික සැලැස්මක් පිළියෙළ කර ගැනීමටත් අවශ්‍ය දැනුම සුළු ව්‍යාපාරයක් පාලනය කර ගැනීම හා ව්‍යාපාරය සාර්ථක ලෙස පාලනය කර ගැනීම සඳහා භාවිතා කළ හැකි ඉතා සරල " කෑෂ්කිං " නමැති පාලන ක්‍රමය සඳහා ද මෙහි පිටු කීපයක් වෙන්වී ඇත . අත්වැල ව්‍යාපාරික සඟරාවේ මෙහෙයවීමෙන් නව ව්‍යාපාරයක් ආරම්භ කරන්නන් සඳහා ගුවන්විදුලි සහ රූපවාහිනී වැඩසටහන් ද ප්‍රාදේශීය මට්ටමින් පැවැත්වීමට සැලසුම් කර ඇති සම්මන්ත්‍රණ රාශියක් ද මෙම ජාතික වැඩසටහනට ඒකාබද්ධ කර තිබේ . සෑම අඟහරුවාදා දිනක ම පෙ . ව . 10 . 30ට ස්වදේශීය සේවයෙන් ඉදිරිපත් වන " ව්‍යාපාරයක් අරඹමු " විශේෂාංගය මේ අතරට අයත් නවතම ව්‍යාපෘතියයි . වැඩි විස්තර දුරකථන 5552524 , 5552537 ඔස්සේ ලබාගත හැකිය . වෙබ් අඩවිය මඟින් ගුවන් ටිකට් පත් වෙන් කරන මගීන්ට එමිරේට්ස් වෙතින් දීමනා එමිරේට්ස් ගුවන් සේවාවේ වෙබ් අඩවිය තුළින් ගුවන් ටිකට් පත් වෙන් කර ගන්නා මගීන්ට නව " ස්කයිවර්ඩ්ස් මයිල්ස් " දීමනා හඳුන්වා දී ඇත . අන්තර් ජාලය හරහා " " වෙබ් අඩවිය ඔස්සේ ගුවන් ටිකට් පත් වෙන් කරවා ගන්නා " ස්කයිවර්ඩ්ස් " සාමාජිකයින්ට සාමාන්‍යයෙන් ලැබෙන ස්කයිවර්ඩ්ස් සැතපුම් ප්‍රමාණයට වඩා වැඩි ප්‍රමාණයක් හිමිවනු ඇත . මේ අනුව පළමු පන්තියේ මගීයකුට පෙරට වඩා 150%ක් ද ව්‍යාපාරික පන්තියේ මගීයකුට පෙරට වඩා 125%ක් ද ආර්ථික වාසි ලැබෙන පන්තියේ මගීයකුට 75%ක් අමතර සැතපුම් ප්‍රමාණයක් ද හිමි වේ . මෙමඟින් එමිරේට්ස් සහ ශ්‍රී ලංකන් ගුවන් සේවාවල ස්කයිවර්ඩ්ස් වැඩසටහනේ සාමාජිකත්වය දරන මගීයකුට ඩුබායි සිට ලන්ඩන් අතර පළමු පන්තියේ ගුවන් ගමන් ටිකට් පතක් වෙබ් අඩවිය තුළින් වෙන් කරවා ගැනීමේ දී , එම මගීයාට සැතපුම් 6828 ද පළමු පන්තියේ බෝනස් දීමනාව වන අමතර සැතපුම් 6 , 828 ද වෙබ් අඩවිය ඔස්සේ ටිකට් පත වෙන් කිරීමෙන් ලැබෙන බෝනස් සැතපුම් 10 , 242 ද හිමි වේ . මේ අනුව එම මගීයාට නොමිලේ ගමන් කිරීමට හෝ තම පවුලේ සාමාජිකයන්ට හෝ මිතුරන්ට ප්‍රදානය කළ හැකි වන ස්කයිවර්ඩ්ස් සැතපුම් 23 , 898ක් හිමිවනු ඇත . සෙන්චරි ඉන්සිටිටියුට් වෙතින් ඉංග්‍රීසි පාඨමාලාවක් ඉංග්‍රීසි භාෂාව පුහුණු කරන වැල්ලවත්තේ " සෙන්චරි ඉන්ස්ටිටියුට් " ආයතනය ප්‍රායෝගික නව ඉංග්‍රීසි පාඨමාලාවක් හඳුන්වා දී ඇත . වෛද්‍යවරුන් , ඉංජිනේරුවන් , අධ්‍යක්ෂවරුන් , කළමනාකරුවන් , නීතිඥයන් , ගණකාධිකාරිවරුන් , කථිකාචාර්යවරුන් , විශ්ව විද්‍යාල සිසුන් , පරිගණක ශිල්පීන් , ලිපිකරුවන් , විදේශ ගතවීමට බලාපොරොත්තුවන්නන් සඳහා හඳුන්වා දී ඇති මෙම ඉංග්‍රීසි පාඨමාලාව ප්‍රවීණ ඉංග්‍රීසි භාෂා ආචාර්යවරයකු වන චම්මි මීපගේ මහතා මෙහෙයවයි . නව පාඨමාලාව පිළිබඳව අදහස් දක්වන මීපගේ මහතා සමාජයේ පිළිගත් රැකියා කරන බොහෝදෙනකුට ඉංග්‍රීසි කියවීමේ , ලිවීමේ හා තේරුම් ගැනීමේ හැකියාව තිබුණත් , ඔවුන්ට නිවැරැදි ව විශ්වාසයෙන් යුතුව දීර්ඝ ලෙස ඉංග්‍රීසි කතා කිරීමට අපහසු බව පවසයි . නමුත් ඔවුන්ට විධිමත් ප්‍රායෝගික පුහුණුවක් ලබා දීමෙන් ඉතා කෙටි කාලයකින් ඉංග්‍රීසි කතා කිරීමට මඟ පැදිය හැකි බවත් පවසයි . වැඩි විස්තර දුරකතන අංක 4216279 මඟින් ලබාගත හැක . ගල්කිස්ස " ෆාම්බීච් " හෝටලය 20වැනිදා ඇරේ හැම ආගන්තුකයකුට ම පෞද්ගලිකව සත්කාර කිරීමේ පිළිවෙත පෙරදැරි කරගෙන ක්‍රියාත්මක වන ගල්කිස්ස " ෆාම් බීච් " සංචාරක හෝටලය මේ මස විසිවැනිදා විවෘත වේ . සංචාරක ව්‍යාපාරයට අලුතින් පිවිසෙන ආයෝජකයකු වන දොන් යසපාල ජයසූරිය මහතා රුපියල් මිලියන 300කට අධික මුදලක් හෝටලය සඳහා ආයෝජනය කර තිබේ . තරු පංතියේ පහසුකම් සහිත කාමර 43කින් මෙය සමන්විත ය . එක් එක් කාමරයක් සඳහා ආවේණික ගෙමිදුලකින් සෑම කාමරයක් ම සමන්විත ය . කාමර 43 ම සුන්දර පිහිනුම් තටාකයට මුහුණලන අයුරින් නිර්මාණය කර තිබීම විශේෂත්වයකි . " ෆාම් බීච් " හෝටලය තවත් එක් සංචාරක හෝටලයක් පමණක් නොවන බවත් එය ඕනෑ ම දේශීය හෝ විදේශීය සංචාරකයකුට අලුත් අත්දැකීමක් එක්කරන හෝටලයක් බවත් එහි පැවැති මාධ්‍ය හමුවේ දී " ෆාම් බීච් " සාමාන්‍යාධිකාරි නිමල් සංගක්කාර මහතා කීය . මෙරට හා මැදපෙරදිග තරු හෝටල් රැසක සේවය කර ඇති මනා පළපුරුද්දකින් හෙබි කාර්ය මණ්ඩලයක සේවය ෆාම් බීච් හෝටලයට ලැබෙන බව ද සංගක්කාර මහතා පැවසී ය . ට්‍රාන්ස්ඒෂියා හෝටලයේ සාමාන්‍යාධිකාරි ලෙස කටයුතු කළ මිලින්ද හෙට්ටිආරච්චි මහතා උපදේශකයකු ලෙසත් මැද පෙරදිග වසර ගණනාවක් සේවය කළ කපිල ජයනෙත්ති මහතා විධායක සූපවේදියා ලෙසත් ජයන්ත් පරණවිතාන මහතා ආහාර පාන කළමනාකරු ලෙසත් " ෆාම් බීච්හි " කටයුතු කරති . සාමාන්‍යාධිකාරි සංගක්කාර මහතා වසර 18ක් සීගිරිය හෝටලයේ කළමනාකරු ලෙස කටයුතු කර ඇත . හෝටලයේ සිට විනාඩි 03ක දී ගමන් කළ හැකි දුරකින් වෙනමම මුහුදු වෙරළක් " ෆාම් බීච් " සඳහා වෙන්කර ඇති අතර වෘත්තිය ජීවිතාරක්ෂක කණ්ඩායමක් ආගන්තුකයන්ගේ ආරක්ෂාව සඳහා එහි යොදවා තිබේ . ෆාම් බීච් හෝටලයට අමතරව ඉදිරියේ දී කණ්ඩලම , වැලිගම හා ත්‍රිකුණාමලය යන ප්‍රදේශවල අලුතින් සංචාරක හෝටල ඇරැඹීමට " ෆාම් බීච් " සභාපති දොන් යසපාල ජයවර්ධන මහතා කටයුතු කරගෙන යන බව ද මෙහි දී ප්‍රකාශ කෙරිණි . බ්‍රිතාන්‍ය මහ කොමසාරිස් මුදල් ඇමැති හමුව බ්‍රිතාන්‍ය මහ කොමසාරිස් ස්ටීවන් එවන්ස් මහතා පසුගියදා මුදල් අමාත්‍යාංශයේ දී මුදල් අමාත්‍ය ආචාර්ය සරත් අමුණුගම මහතා හමුවී සාකච්ඡා කළේ ය . එම අවස්ථාවේ දී ද්වීපාර්ශ්වීය ආර්ථික කටයුතු පිළිබඳව ද සාකච්ඡා කෙරිණි . එසේ ම බ්‍රිතාන්‍යයෙන් මෙරටට ලැබෙන ණය සහ ආධාර පිළිබඳවත් රජයේ ඉදිරි සංවර්ධන සැලසුම් සඳහා බ්‍රිතාන්‍ය සහයෝගය ලබා දීම සම්බන්ධයෙනුත් එහි දී දීර්ඝ වශයෙන් සාකච්ඡා පැවැත්විණි . මැකිනන්ස් ඇමෙරිකන් එක්ස්ප්‍රස් මාධ්‍ය හමුව ඡායා - ප්‍රියන්ත හෙට්ටිගේ " සිංගර් " ක්‍රිකට් තරගයේ මාධ්‍ය හමුව සිංගර් ආයතනයේ අනුග්‍රහය ලබා දෙන ආසියාතික කුසලාන කාන්තා තුන්කොන් ක්‍රිකට් තරගාවලිය පිළිබඳ මාධ්‍ය සාකච්ඡාවක් පැවැත්විණි . ප්‍රියන්ත හෙට්ටිගේ වොන්ඩර්ලයිට් ජයග්‍රාහකයන් පී . සී . හවුස් ආයතනයට අයි එස් ඕ 9000 - 2000 සහතිකය පරිගණක ක්ෂේත්‍රයේ නිරත පී . සී . හවුස් ආයතනය සඳහා 9000 - 2000 තත්ත්ව සහතිකය ප්‍රදානය කිරීමේ උත්සවයක් කොළඹ හිල්ටන් හෝටලයේ දී පවත්වන ලදී . ප්‍රියන්ත හෙට්ටිගේ ආර්පිකෝ වෙළෙඳසල්හි කොමර්ෂල් බැංකු සේවා ආර්පිකෝ සුපිරි වෙළෙඳ සල් තුනක කොමර්ෂල් බැංකු සේවාහල් විවෘත කොට ඇති අතර ඡායාරූපයේ දැක්වෙන්නේ කොමර්ෂල් බැංකුවේ නියෝජ්‍ය සාමාන්‍යාධිකාරී ( ආයතනික බැංකු කටයුතු ) හැරිස් ප්‍රේමරත්න මහතා බත්තරමුල්ල සේවාහල විවෘත කළ අවස්ථාව යි . සෙලින්කෝ විශිෂ්ටයන්ට සම්මාන සෙලින්කෝ රක්ෂණ සමාගමේ 2003 වැඩිම ආදායම් ඉපැයූ විශිෂ්ටයන්ට සම්මාන පිදීම කොළඹ හිල්ටන් හෝටලයේ දී පැවැත්විණි . තුරඟ තරග ජය ලබයි නුවරඑළියේ වසන්ත සැණකෙළියේ ශ්‍රී ලංකා තුරඟ තරග සංවිධානයේ මෙහෙයවීමෙන් ආණ්ඩුකාර පළිහ සඳහා පැවති තරගයේ ජයගත් අසරුවා වන ඉන්දියානු ජාතික ආර් . බී . සින්ඩේ මහතාට ශ්‍රී ලංකන් එයාර්ලයින්ස් කළමනාකාර අධ්‍යක්ෂ පීටර් හිල් මහතා සුබ පැතු අයුරු . මෙම තුරඟ තරග සඳහා ශ්‍රී ලංකන් එයාර්ලයින් ආයතනයේ අනුග්‍රහය ලැබිණි . මහජන බැංකුවේ නියෝජිත ආයතනවලට තිළිණ මහජන බැංකුවේ නියෝජිත ආයතන වශයෙන් කටයුතු කරන කුවේට්හි විනිමය හුවමාරු සමාගම් අතරින් වැඩිම ප්‍රගතියක් පෙන්වා ඇති සමාගම්වලට තිළිණ ප්‍රදානය කිරීම කුවේට්හි දී මහජන බැංකුවේ සාමාන්‍යාධිකාරී අශෝක ද සිල්වා මහතා අතින් සිදු විය . ෂෙල් ගෑස් රියැදුරු තිළිණ ෂෙල් ගෑස් සමාගමේ රියැදුරන්ගේ සුරක්ෂිත බව හඳුනාගෙන ඔවුන්ගේ ක්‍රියාකාරීත්වය අගයමින් සුරක්ෂිත රියැදුරන්ගේ සමාජය නමින් විශේෂ තිළිණයක් ප්‍රදානය කරන ලදී . ගල්කිස්ස " ෆාම්බීච් " මාධ්‍ය හමුව ඡායා : තිලක් පෙරේරා බැග්ඩෑඩයේ බෝම්බ පිපිරීමකින් 39 දෙනෙක් මරු දකිති බැග්ඩෑඩයේ දී ඉරාකයේ බැග්ඩෑඩ අගනුවර මධ්‍යයේ පෙරේදා රාත්‍රියේ රිය බෝම්බයක් පුපුරා ගියේ ය . පුද්ගලයන් 29 දෙනෙකු ඉන් ඝාතනය විණ . තවත් විශාල ගණනක් තුවාල ලැබූහ . පස් මහල් හෝටල් ගොඩනැගිල්ලක කොටස් බෝම්බයෙන් කඩා වැටිණ . එය මවුන්ට් ලෙබනන් හෝටලයයි . එය බ්‍රිතාන්‍යය ජෝර්දාන හා ඊජිප්තු ජාතිකයන් ඇතුළු විදේශිකයන් රැඳී සිටි හෝටලයක් විය . බෝම්බයෙන් හෝටලය අවට ගොඩනැගිලි තුනකට ද හානි පැමිනුණි . මේ ප්‍රහාරය සිදු ව ඇත්තේ අමෙරිකාවේ ඉරාක ආක්‍රමණයේ පළමු සංවත්සරයට තෙදිනක් තිබියදීය . මෙවන් ප්‍රහාර එල්ල වූවත් ඉරාකයේ ප්‍රජාතන්ත්‍රවාදය පිහිටුවීමේ අරමුණ සපිරෙන තුරු එහි රැඳී සිටින බව අමෙරිකාවෙන් පැවසී තිබේ . රාත්‍රි අහස ආලෝකමත් කරමින් පිපිරුණු බෝම්බයත් සමඟ හෝටලයේ පහළ මහල් ගිනිදළුවලින් වෙලිණි . බෝම්බය පිපිරුණු තැන විශාල වලක් හැරී තිබිණ . එය අඩි 6ක් පළල 10ක් ගැඹුරු විය . රුසියාවේ නිෂ්පාදිත පී. ඊ. 4 වර්ගයේ පුපුරන ද්‍රව්‍යයෙන් බෝම්බය සැකසී තිබුණු බව හමුදාවෙන් පැවසී ඇත . එය කි. ග්‍රෑම් 450 ( රාත්තල් 1000ක් ) බර බෝම්බයක් බව ද ඔවුහු කියති . සිද්ධියෙන් පසු රුධිරයෙන් තෙත් වුණු ගොඩනැගිලි සුන්බුන් , කොන්ක්‍රීට් කුට්ටි හා වීදුරු කැබලි දෑතින් පවා අවුස්සමින් ගැලවුම් කණ්ඩායම් ඊට යට වු පුද්ගලයන් සෙවූහ . 